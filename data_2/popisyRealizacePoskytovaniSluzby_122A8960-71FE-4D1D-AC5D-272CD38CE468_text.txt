Popis realizace poskytování sociálních služeb 
 
Název poskytovatele 
Sociální služby města Kroměříže 
Druh služby 
Domov pro seniory 
Identifikátor  
5115374 
Forma služby 
pobytová 
Název zařízení a místo 
poskytování 
Domov pro seniory U Moravy, 
Erbenovo nábřeží 4262/2b 
767 01  Kroměříž 
 
Poslání 
Posláním Domova pro seniory U Moravy je vytvářet prostředí, které splňuje podmínky pro co nejvíce 
plnohodnotný a přirozený způsob života dle individuálních a zároveň reálných potřeb klientů. 
 
Cíle poskytované sociální služby. 
• Poskytovat komplexní péči a podporu, která respektuje individuální potřeby a životní styl každého 
klienta. 
• Podněcovat klienty k aktivitám a zapojení do každodenních činností podle jejich schopností a zájmů. 
• Budovat komunitní prostředí, kde se klienti cítí součástí společenství a mají možnost navazovat sociální 
vztahy s ostatními. 
• Udržovat vysokou úroveň kvality péče a aktivně sledovat nejnovější trendy a inovace v této oblasti. 
• Podporovat kontinuální vzdělávání a odborný rozvoj personálu. 
 
Cílová skupina 
Osoby, které mají sníženou soběstačnost zejména z důvodu věku a jejichž životní situace vyžaduje 
pravidelnou pomoc jiné fyzické osoby. 
 
Věková hranice: 
dospělí (60 – 64 let), 
mladší senioři (65 – 80 let), 
starší senioři (nad 80 let). 
 
Zásady poskytované sociální služby 
• Individuální přístup: poskytování individuální péče v souladu s konkrétními potřebami, preferencemi a 
životním stylem každého klienta. 
• Respekt k hodnotám a preferencím: dodržování a respektování hodnot, přesvědčení a preferencí 
každého klienta. 
• Aktivní participace klientů: podpora klientů k účasti ve vhodných činnostech, respektujících jejich 
schopnosti a zájmy. 
• Otevřená komunikace: vytváření prostoru pro otevřenou komunikaci s klienty, jejich rodinami a 
personálem. 
• Aktivní organizace akcí a programů: pořádání různorodých akcí a programů, které podporují 
společenskou interakci a umožňují klientům prožívat různé aktivity dle svých zájmů. 
• Podpora sociálního propojení: vytváření příležitostí pro interakci a komunikaci mezi klienty, podporující 
navazování sociálních vztahů a posílení komunitní atmosféry. 
• Kontinuální školení personálu: poskytování pravidelných školení zaměřených na nejnovější poznatky a 
metody v oblasti péče o seniory. 
 
Jednání se zájemcem o službu, vstup uživatele do služby 
Žádost si lze vyzvednout osobně v domově nebo stáhnout z našich webových stránek www.sskm.cz. 
Pokud potřebujete s čímkoliv ve věci přijetí do domova poradit, kontaktujte naše sociální pracovnice 
(telefon 573 503 959). 
 
1. Podání žádosti: žádost lze zaslat poštou, datovou schránkou nebo předat osobně v domově. 
2. Zaevidování žádosti: pokud žadatel splňuje podmínky pro zařazení, je přijatá žádost dle data svého 
podání zařazena do evidence žadatelů. 
3. Sociální šetření: v případě uvolnění místa, bude osloven žadatel s nejstarším datem podané žádosti a 
provedeno sociální šetření s žadatelem. 
4. Jednání poradní komise domova: na základě provedeného sociálního šetření, poradní komise 
rozhodne o přijetí žadatele do domova nebo jeho zamítnutí (například z důvodu nízké míry potřebnosti 
péče v pobytové službě). 
5. Informační schůzka: těsně před zahájením poskytování služby, je zorganizováno setkání žadatele s jemu 
blízkými osobami se zástupci domova. Na této schůzce jsou komunikovány očekávání žadatele, 
nastavení služeb, předběžný plán poskytování péče atp. Informační schůzka je uzavřena dohodnutím 
konkrétního dne zahájení poskytování služby. 
 
Popis služby 
Naplnění základních činností ze zákona 
Základní činnosti jsou stanoveny u jednotlivých druhů služeb zákonem č. 108/2006 Sb. O sociálních 
službách, ve znění pozdějších předpisů. 
 
Podle § 49 jmenovaného zákona poskytujeme tyto základní činnosti: 
a) poskytnutí ubytování, 
b) poskytnutí stravy, 
c) pomoc při zvládání běžných úkonů péče o vlastní osobu, 
d) pomoc při osobní hygieně nebo poskytnutí podmínek pro osobní hygienu, 
e) zprostředkování kontaktu se společenským prostředím, 
f) sociálně terapeutické činnosti, 
g) aktivizační činnosti, 
h) pomoc při uplatňování práv, oprávněných zájmů a při obstarávání osobních záležitostí. 
 
Pravidla poskytování služby 
Pravidla poskytování sociální služby se řídí zákonem o soc. službách č. 108/2006 Sb. ve znění pozdějších 
předpisů a prováděcí vyhláškou č. 505/2006 Sb. Domov má písemně zpracované standardy kvality sociální 
služby, pracovní postupy, směrnice, metodické pokyny, příkazy, řády apod., které jsou závazné pro všechny 
zaměstnance. Při poskytování sociální služby pracujeme tak, aby nedocházelo k porušování základních 
lidských práv klientů. Ke všem klientům přistupujeme s individuálním přístupem. Klademe důraz na právo 
na lidskou důstojnost, soukromí a svobodnou vůli. Záleží nám na tom, aby klienti zůstali co nejdéle 
soběstační a neprohlubovala se jejich závislost na poskytovaných službách. Klienty se proto snažíme co 
nejvíce pozitivně motivovat a oceňovat každý pokrok v rámci sebeobsluhy, mobility nebo péče o vlastní 
osobu. V domově nabízíme pestrou nabídku aktivizačních činností, kterých se klienti dle svého zájmu 
můžou účastnit a zapojit se jak pasivně, tak aktivně. S ohledem na zdravotní stav, můžou aktivizační 
činnosti probíhat i individuálně přímo u lůžka klienta. 
 
Metody práce 
V Domově pro seniory U Moravy plánujeme průběh sociální služby klientů podle jejich individuálních 
potřeb a schopností, se současným zohledněním vlastních možností, zdrojů a dispozic. Dbáme na 
individuální přístup ke klientům a snažíme se klienty co nejvíce zapojovat při běžných denních činnostech, 
abychom úměrně jejich schopnostem podporovali samostatnost, nezávislost a soběstačnost. 
 
Obslužnou péči nepřetržitě provádí kvalifikovaný personál pracovníků přímé obslužné péče. Pracovníci při 
práci s klienty využívají metody práce jako například osobní rozhovory, pozorování, naslouchání, intuitivní 
techniky, bazální stimulaci, využití prvků reminiscenční terapie, dotazníková šetření aj. Každý klient má 
sestavený individuální plán, podle kterého jsou mu služby poskytovány a přiděleného klíčového 
pracovníka, který je klientovi nejen v této oblasti nápomocen. 
 
Lékařská péče v domově je zajišťována praktickým lékařem, který navštěvuje zařízení 1x týdně. Klient má 
však možnost zůstat i nadále v péči svého dosavadního lékaře. Odbornou péči zajišťují všeobecné a 
praktické sestry zdravotnickými výkony ordinovanými ošetřujícím lékařem. Do domova dochází dle 
domluvy zubař (zajištění preventivních prohlídek + plánování ošetření v zubní ordinaci) a 2x měsíčně 
psychiatr. Na vyšetření k dalším odborným lékařům v případě potřeby zajišťujeme doprovod. S ohledem na 
vysoký počet těchto vyšetření, vítáme pomoc v zajištění doprovodu i ze strany rodinných příslušníků 
klientů. 
 
Domov není pro veřejnost uzavřeným zařízením, návštěvy jsou vítány a podporovány. Klienti mohou
přijímat návštěvy denně. Návštěvní hodiny nejsou omezeny, doporučený čas s ohledem na provozní důvody
je od 8:30 do 19:30 hod. 
 
Co klientovi naše služba nemůže nabídnout? 
• 
Osobního asistenta, přítomnost jednoho pracovníka u jednoho klienta po dobu 24 hodin. 
• 
Pomoc při činnostech, které klient zvládne sám. Snažíme se udržet u klientů jejich soběstačnost a 
samostatnost, aby nedocházelo k vytvoření závislosti na poskytované službě. 
 
Pravidla pro vyřizování stížností 
• Klienti jsou o právu a možnosti stěžovat si, informováni již při svém přijetí do služby a dále jsou 
průběžně informování od svých klíčových pracovníků, při schůzích obyvatel a na nástěnkách v zařízení. 
• Klienti mají právo si v rámci poskytované služby stěžovat kdykoliv, na cokoliv, komukoliv a jakkoliv. 
• Ústní i písemná stížnost je zaevidována a bude na ni písemně reagováno nejpozději do 30 dnů. 
• Písemnou stížnost je možno doručit jakýmkoli způsobem, například prostřednictvím tzv. schránek 
důvěry, které jsou v zařízení na diskrétních místech jednotlivých podlaží, kam je vedle pochval, přání, 
připomínek a podnětů, možno vhazovat i stížnosti. Tyto schránky jsou 2x týdně pravidelně vybírány a 
veškerá korespondence předávána vedoucímu zařízení. 
• Další možností je podání písemné stížnosti poštou, prostřednictvím klíčového pracovníka nebo 
libovolného pracovníka dle výběru stěžovatele. 
• Na anonymní nebo neurčité stížnosti, pokud charakter a obsah stížností dovolí, se reaguje u 
konkrétních stížností diskusí s dotčenými osobami a u obecných témat na poradách zaměstnanců a 
schůzích s klienty. Písemný výstup řešení anonymní stížnosti je zveřejňován na nástěnkách v zařízení. 
• V případě nespokojenosti s vyřízením stížnosti se stěžovatel může obrátit na: 
a) Ředitelství Sociálních služeb města Kroměříže, příspěvková organizace. 
Riegrovo náměstí 159, Kroměříž, 767 01. Telefon: 573 500 762. 
b) Vedoucího sociálního odboru a zdravotnictví města Kroměříže. 
Městský úřad Kroměříž, 1. Máje 3191, Kroměříž, 767 01. Telefon: 573 321 400. 
c) Vedoucího odboru sociálních věcí Krajského úřadu Zlín. 
Zlínský kraj, třída Tomáše Bati 21, odbor sociálních věcí, 760 01 Zlín. Telefon: 577 043 111. 
d) Ministerstvo práce a sociálních věcí. 
Na poříčním právu 1/376, 128 01 Praha 2. Telefon: 221 921 111. 
e) Kancelář veřejného ochránce práv v Brně. 
Údolní 39, 602 00 Brno. Telefon: 542 542 888, e-mail: podatelna@ochrance.cz. 
f) Český Helsinský výbor v Praze. 
Štefánikova 21, 118 00 Praha 5. Telefon: 257 221 141, e-mail: poradna@helcom.cz. 
g) Občanské poradny. 
Asociace občanských poraden, Senovážné náměstí 24, 116 47 Praha 1. 
h) Senior linka. 
Telefon: 800 157 157, bezplatná linka pro seniory, sociální služba pro pomoc v jakékoliv 
nesnázi, fungující 24 hodin denně. 
 
Stížnosti klientů pracovníci domova chápou jako signály nespokojenosti s poskytovanou službou, která 
neodpovídá jejich očekávání nebo potřebám. Stížnost se mnohdy stává důležitým zdrojem informací o 
možnostech, jak naši službu můžeme zlepšit a poskytovat službu ještě kvalitněji. 
 
Pravidla pro ukončení služby 
Smluvní vztah může být ukončen jak ze strany klienta, tak ze strany poskytovatele. 
Výpovědní důvody a výpovědní lhůty jsou podrobněji vymezeny ve smlouvě o poskytnutí sociální služby. 
 
Možnosti ukončení smlouvy. 
1) Vzájemnou písemnou dohodou uzavřenou mezi poskytovatelem a klientem. 
2) Písemnou výpovědí poskytovatele nebo klienta bez uvedení důvodu ve zkušební době. 
3) Po zkušební době písemnou výpovědí klienta bez uvedení důvodu. 
4) Písemnou výpovědí poskytovatele, a to z těchto důvodů: 
a) Klient hrubě porušuje své povinnosti vyplývající ze smlouvy o poskytnutí sociální služby. 
b) Klient i po opětovném napomenutí hrubě poruší povinnosti, které mu vyplývají z vnitřních předpisů 
zařízení, zejména domácího řádu. 
c) Klient odmítne podepsat dodatek smlouvy o poskytnutí sociální služby, který stanoví změnu výše 
úhrady za ubytování a stravu v rozsahu stanoveném právním předpisem. 
d) Klient neoznámí poskytovateli změnu výše svého příspěvku na péči. 
e) Klient neoznámí zvýšení svých příjmů nebo uvede jejich nesprávnou výši anebo nesdělí změnu výše 
svých příjmů, pokud má sníženou úhradu. 
f) Délka hlášeného pobytu klienta mimo zařízení přesáhne délku tří kalendářních měsíců s výjimkou 
hospitalizace klienta ve zdravotnickém zařízení, kdy služba nenaplňuje dohodnutý cíl a stává se 
neúčelnou. 
g) V případě, kdy poskytovatel nemůže pro překážku z důvodu veřejného zájmu nebo pro překážku na 
straně klienta realizovat oprávněný zájem stanovený právním předpisem. 
 
Úhrady za služby 
Úhrady za ubytování a stravu jsou stanoveny v souladu s vyhláškou č. 505/2006 Sb., ve znění pozdějších 
předpisů, kterou se provádí některá ustanovení zákona o sociálních službách a upravuje je platná 
organizační směrnice Sociálních služeb města Kroměříže, příspěvková organizace „O úhradách za 
poskytnuté sociální služby v zařízeních sociálních služeb“. 
 
Po úhradě za stravu a ubytování musí klientovi zůstat 15 % jeho příjmu. 
 
Klient, který je příjemcem příspěvku na péči, je dle §73 odst. 4 a §120 odst. 6 zákona č. 108/2006 Sb. 
O sociálních službách ve znění pozdějších předpisů, povinen hradit zařízení za poskytování péče za 
kalendářní měsíc částku ve výši přiznaného příspěvku na péči. 
 
Aktuální částky úhrad jsou k dispozici na webových stránkách domova (www.sskm.cz) nebo přímo 
v zařízení. 
 
Další doplňující informace 
Domov je umístěn v těsné blízkosti řeky Moravy, v panelové zástavbě města, kousek od jeho centra. 
Domov má vlastní zahradu s možností posezení na lavičkách a v jeho blízkosti se nachází městský park. 
V domově provozuje externí subjekt bufet, kde si můžou klienti obstarat drobné nákupy. Dále hned u 
vstupu do objektu domova, poskytují své služby pedikérka a kadeřnice (tyto služby jsou určeny rovněž pro 
širokou veřejnost). V pěší dostupnosti se nachází zastávka MHD, zastávka autobusového a vlakového 
nádraží, Dům kultury v Kroměříži, kostel Nanebevzetí Panny Marie, Katastrální pracoviště Kroměříž, 
lékárna, Albert, Česká pošta, květinářství, Generali Česká pojišťovna, restaurace, papírnictví, aj. V rámci 
externích služeb do zařízení dochází pedikérka (služba hrazená klientem), rehabilitační pracovnice (služba 
hrazená klientem) a duchovní kaplan, kteří své služby poskytují dle individuální domluvy s klienty. Úzce 
spolupracujeme s dobrovolnickou organizací Adra a do zařízení dochází k vybraným klientům dobrovolníci, 
kteří jim zpříjemňují trávení volného času. Poskytovanou stravu dozoruje nutriční terapeut, je 
připravována v naší moderně vybavené kuchyni a pro oběd nabízíme výběr ze dvou jídel. Připravujeme 
pestrý aktivizační program, pořádáme nebo navštěvujeme sportovní a kulturní akce, podporujeme lidové 
tradice, zajišťujeme canisterapii, výlety, oslavy narozenin apod. Podporujeme a rozvíjíme mezigenerační 
spolupráci, navštěvují nás děti z MŠ, žáci ZŠ a studenti středních škol. 
 
Fakultativní činnosti (jsou-li poskytovány) 
Fakultativní činnosti jsou poskytovány nad rámec základních činností a jsou hrazeny z vlastních prostředků 
klienta. Výši úhrad stanovuje Příloha ke Smlouvě o poskytnutí sociální služby. 
Ceník fakultativních činností je k dispozici v prostorách domova a je zveřejněn i na webových stránkách 
(www.sskm.cz). 
 
Prostory, materiální a technické vybavení (bezbariérovost) 
Domov pro seniory U Moravy doplňuje linii pobytových zařízení, které spravují Sociální služby města 
Kroměříže, příspěvková organizace, jejímž zřizovatelem je Město Kroměříž. Jedná se o celoroční pobytové 
zařízení pro seniory s kapacitou 112 lůžek. Poskytované služby odpovídají charakteru služby a potřebám 
cílové skupiny klientů. Domov pro seniory U Moravy je tvořen komplexem budov „A“ a „B“, které jsou 
spojeny kruhovou částí budovy, kterou pracovně nazýváme rondel. Jedná se o moderní a plně 
bezbariérové zařízení. 
Domov pro seniory svým klientům nabízí ubytování v jedno, dvou nebo třílůžkových pokojích. 
Lůžkové dispozice: 
59 jednolůžkových pokojů, 
 
 
 
25 dvoulůžkových pokojů, 
 
 
 
1 třílůžkový pokoj. 
Pokoje mají buď samostatnou koupelnu, nebo koupelnu, která je společná pro dva sousedící pokoje. 
V případě společné koupelny jsou obyvatelé sousedících pokojů vždy stejného pohlaví. Součástí koupelny 
je záchod, umyvadlo a sprcha. Součástí vybavení vybraných ubytovacích pokojů je i menší kuchyňská linka. 
Důležitým vybavením každého pokoje je signalizační zařízení, které je využíváno k přivolání personálu. 
Pokoje jsou standardně vybaveny elektricky polohovatelnou postelí, uzamykatelným nočním stolkem, šatní 
skříní, komodou, poličkou, křeslem a stolkem. Podlahy i veškeré vybavení pokoje mají omyvatelné povrchy 
pro snadnou údržbu a dezinfekci. Pokud to dispozice pokoje umožňuje, lze si po dohodě pokoj dovybavit 
vlastním drobným či oblíbeným nábytkem, obrazy, květinami, dekoracemi apod. Klienti mohou v pokojích 
využívat vlastní elektrospotřebiče, jako je například televizor, rádio, počítač, varná konvice, lednička, aj. 
Výše úhrady za spotřebovanou elektrickou energii vlastních elektrospotřebičů se řídí dle aktuálního ceníku 
fakultativních služeb. Všechny elektrospotřebiče musí mít rovněž vždy platnou revizi elektro. Většina 
prostor v domově je pokryta bezdrátovým připojením k internetu. 
Klientům s vyšší mírou podpory jsou k dispozici pasivní i aktivní antidekubitní matrace a široké spektrum 
polohovacích pomůcek pro prevenci vzniku dekubitů. Pro přesuny jsou využívány moderní zvedáky a 
speciální podložky. 
 
Mimo přidělený pokoj, může každý klient využívat také společné prostory: 
• společné jídelny s televizí a knihovnou, 
• návštěvní místnost, 
• společné kuchyňky vybavené varnou deskou a velkou lednicí, 
• centrální koupelny vybavené vanou, 
• relaxační místnost a vzpomínková místnost, 
• rondel s ozvučením a koutky k posezení, 
• bezbariérové výtahy, 
• místnost pro bohoslužby (kaple), 
• tělocvična, 
• terasa, 
• zahrada, 
• bufet, 
• pedikúra a kadeřnictví. 
 
Další technické prostory domova: 
• kuchyně, 
• prádelna a šicí místnost, 
• ordinace lékaře, 
• centrální přípravna léků, 
• pracovny pro personál a kanceláře, 
• skladové prostory, 
• šatny, WC a sprchy pro personál, 
• úklidové komory, 
• garáže, 
• kotelna. 
 
Zařízení má k dispozici dva služební vozy: Dacia Logan a VW Transporter. 
Dopravu služebními vozy mohou klienti využívat v rámci nabízené fakultativní služby dle platného ceníku. 
 
 
Datum aktualizace: 14. 2. 2024 
 
Aktualizoval a schválil: Mgr. Martin Liška, vedoucí zařízení 
