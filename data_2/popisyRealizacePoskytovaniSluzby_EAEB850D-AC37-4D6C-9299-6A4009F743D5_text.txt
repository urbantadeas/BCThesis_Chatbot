 
POPIS REALIZACE POSKYTOVÁNÍ SOCIÁLNÍCH SLUŽEB 
 
 
 
Název poskytovatele 
 
SeneCura SeniorCentrum Liberec s.r.o. 
 
Druh služby, identifikátor 
 
Domov pro seniory 
 
Forma služby 
 
Pobytová 
 
Název zařízení a místo poskytování 
 
SeneCura SeniorCentrum Liberec 
sídlo:  
Ke Smíchovu 1144/144, 154 00 Praha - Slivenec 
provozovna:  
U Sila 1723, Liberec XXX – Vratislavice nad Nisou 
463 11 
 
Vymezení cílové skupiny 
Lidé, kteří dosáhli 60 let věku nebo věku rozhodného pro přiznání starobního důchodu, jejichž potřeba 
sociální a zdravotní podpory je taková, že jim neumožňuje pobyt v domácím prostředí. 
 
Poslání 
„Život pokračuje s námi - podporujeme seniory zachovávat důstojný život a soběstačnost v příjemném 
prostředí.“ 
Posláním SeniorCentra je odborně poskytovat pomoc, podporu a péči lidem se sníženou soběstačností 
zejména z důvodu věku. Snažíme se vytvořit jim podmínky pro pokračování života tak, jak jsou zvyklí.  
Naší vizí je život seniorů v harmonii – tedy propojení sociální a zdravotní péče na špičkové úrovni  
s důrazem na individuální potřeby, kvalitu a úctu. 
 
Cíl služby 
 
Podporovat klienta v udržení soběstačnosti a v základních úkonech sebeobsluhy (podpořit 
v soběstačnosti v oblasti stravování, hygieny, hybnosti). 
 
Zachovat u klientů stávající zdravotní stav, popřípadě podporovat jeho zlepšení. 
 
Podporovat klienta v udržování kontaktu s rodinou, přáteli a společenským prostředím. 
 
Vytvářet podmínky pro aktivní trávení volného času a podpořit v rozumových, smyslových  
a motorických dovednostech. 
 
Jednání se zájemcem o službu, vstup uživatele do služby 
SeneCura SeniorCentrum Liberec informuje zájemce o sociální službu prostřednictvím svých webových 
stránek, informačních materiálů poskytovatele, v dalších informačních zdrojích a článcích v tisku nebo 
přímo v SeniorCentru.  
Kontaktní osobou je pověřený pracovník (tj. sociální pracovnice, vrchní sestra nebo ředitel zařízení), 
který již při osobním kontaktu, telefonickém kontaktu, při on-line setkání nebo mailovou či poštovní 
korespondencí se zájemcem o službu poskytne základní informace a domluví schůzku. 
Při osobní schůzce pověřený pracovník podrobně seznámí zájemce o nabízených službách, o způsobu  
a podmínkách poskytovaní služeb a úhradách za poskytované služby. Po celou dobu jednání je zájemci 
poskytnut dostatek prostoru pro dotazování. Na konci rozhovoru jsou důležité informace stručně 
zopakovány.  
Sociální pracovnice na schůzce zjišťuje, co zájemce od služby očekává, jaké má potřeby a provádí 
záznam z jednání se zájemcem o službu. Tato zjištění určují, zda je služba pro zájemce vhodná. 
V případě, že služby SeniorCentra mohou zájemci jeho situaci řešit, zájemce vyplní tiskopis Žádost  
o přijetí do SeniorCentra a ze zájemce stává žadatel o službu. 
V případě volné kapacity zařízení předkládá zájemce vyplněný tiskopis Vyjádření lékaře k přijetí  
do SeniorCentra, která je posuzována zda-li bude možno zajistit žadateli potřebnou ošetřovatelskou 
péči. 
- 
V záporném případě je Žádost vyřazena a Žadatel je o nepřijetí informován. 
- 
V kladném případě Žádost schvaluje ředitel a v případě možnosti přijetí je žadatel informován  
a je mu předán či zaslán návrh smlouvy o poskytování sociální služby. 
V případě plné kapacity je žadatel informován o momentálně plné kapacitě, jsou mu zaslány kontakty  
na další vhodné poskytovatele potřebných služeb. Žadatel je informován, že zůstává v evidenci 
SeniorCentra a v případě uvolnění kapacity bude kontaktován. 
 
Podrobný popis realizace služby  
Ubytování je poskytováno v jednolůžkových a dvoulůžkových pokojích s bezbariérovým sociálním 
zařízením. Všechny pokoje jsou vybaveny nábytkem včetně polohovatelné postele s antidekubitní 
matrací. Klienti si mohou pokoj vybavit vlastními drobnými předměty, které jim připomínají domov,  
tak aby se v pokoji dobře cítili (např. fotografie, obrázky, hodiny, kalendář, květiny, deka, polštářky…). 
Vlastním nábytkem si klienti mohou dovybavit pokoj po předchozí domluvě s ředitelem SeneCura 
SeniorCentrum Liberec s přihlédnutím k možnostem prostor.  
Klienti mohou navštěvovat fitness, společenské prostory včetně klientské kuchyně. Ubytování  
je poskytováno s důrazem na práva uživatelů na soukromí, na důstojnost a na možnost volby.  
Součástí poskytování ubytování je zajištění úklidu pokoje, úklidu společných prostor, praní a žehlení 
osobního a ložního prádla, včetně drobných oprav prádla, režijní náklady (elektrická energie, vodné  
a stočné, topení a ostatní). Poskytovatel je povinen udržovat prostory k ubytování a k užívání ve stavu 
způsobilém pro řádné ubytování a užívání a zajistit nerušený výkon práv klientů spojených s užíváním 
těchto prostor. 
Stravování v SeneCura SeniorCentrum Liberec probíhá na základě nabídky z jídelního lístku a poskytuje 
se v souladu se zásadami racionální výživy, s ohledem na věk a dietní potřeby klienta a je nedílnou 
součástí poskytovaných služeb. Strava se připravuje ve vlastní kuchyni a jídlo se podává v rozsahu  
tří hlavních jídel a dvou vedlejších jídel. V případě přání klienta nebo jeho dietního nastavení,  
je podávána druhá večeře. Po celý den je k dispozici dostatečné množství tekutin. Strava je servírována 
v hlavní jídelně nebo na pokojích klientů (s ohledem na jejich zdravotní stav a schopnosti). 
Péče o klienta 
Úkony přímé péče zajišťuje SeneCura SeniorCentrum Liberec prostřednictvím pracovníků v sociálních 
službách, kteří jsou odborně způsobilí pracovat na této pracovní pozici splněním kvalifikace dle zákona  
č. 108/2006 Sb., o sociálních službách a jsou řádně proškolováni průběžným vzděláváním v rozsahu 
minimálně 24 hodin ročně.  
Podpora, pomoc a péče je poskytována klientům na základě jejich individuálních potřeb a přání. Klient 
přichází do služby s konkrétním cílem a potřebami, které jsou dle jeho individuálních požadavků 
konkretizovány, a je dle nich nastaven rozsah poskytovaných služeb. Klíčový pracovník je koordinátorem 
nastavených potřeb a přání klienta, předává informace ostatnímu pečujícímu personálu, dohlíží  
na plnění cílů a přání klienta, tvoří individuální plán a zodpovídá za vyhodnocení, zdali byl či je cíl klienta 
naplňován. 
Úkony péče jsou hrazeny zpravidla z příspěvku na péči. Příspěvek na péči dle zákona  
č. 108/2006 Sb., o sociálních službách náleží poskytovateli, výjimka není možná. Příspěvek na péči náleží 
SeneCura SeniorCentrum Liberec od data nástupu klienta do zařízení. 
Ošetřovatelská a zdravotní péče 
Klientovi je poskytována zdravotní a ošetřovatelská péče, odpovídající jeho zdravotnímu stavu, 
nepřetržitě 24 hodin denně. 
Ošetřovatelskou péči zajišťuje SeneCura SeniorCentrum Liberec prostřednictvím svých vlastních 
zaměstnanců (registrované všeobecné sestry způsobilé k výkonu povolání bez odborného dohledu). 
Zdravotní péče je poskytována na základě indikace lékaře a je hrazena ze zdravotního pojištění klienta. 
Lékařskou péči zajišťuje smluvní praktický lékař SeneCura SeniorCentra Liberec.  
Po příchodu do SeneCura SeniorCentra Liberec má klient možnost registrace u smluvního praktického 
lékaře SeneCura SeniorCentra Liberec, ale vzhledem k uplatňování svobodné volby lékaře může zůstat 
registrován u svého praktického lékaře. V takovém případě si zajišťuje klient lékařské ošetření, 
vyšetření, medikaci, léky, objednávky sanity sám nebo s pomocí svých blízkých.  
SeneCura SeniorCentrum Liberec nabízí využití rehabilitace klientům i bez lékařského doporučení. 
Rehabilitaci v SeneCura SeniorCentru Liberec zajišťuje odborný personál. Při své práci využívá různých 
rehabilitačních pomůcek a prvků bazální stimulace. Důležitý je i nácvik chůze a mobilizace klientů. 
Odborná sociální péče 
Sociální pracovnice Senecura SeniorCentra Liberec zajišťuje sociální poradenství, pomoc při uplatňování 
práv, oprávněných zájmů a obstarávání osobních záležitostí, zprostředkování kontaktu se společenským 
prostředím, sociálně terapeutické činnosti a aktivizační činnosti. 
Aktivizace, společenská, zájmová činnost 
Volnočasové aktivity plánované v SeneCura SeniorCentru Liberec vychází z individuálních potřeb klientů. 
Důležitou je snaha o zachování soběstačnosti klientů v co nejvíce možné míře a tak snaha podpory 
vztahů a spolupráce s rodinou a blízkými lidmi klientů. 
Aktivizační činnosti jsou prováděny skupinově nebo individuálně, podle potřeb jednotlivých klientů. 
Činnosti probíhají v multifunkčních prostorách SeneCura SeniorCentra Liberec, individuálně na pokojích, 
na jídelně, ve společenských místnostech, ve venkovních prostorách. 
V SeneCura SeniorCentru Liberec probíhají aktivizační programy každý den dle rozpisu na daný týden. 
K co nejširšímu uspokojení individuálních zájmů klientů a udržení jejich aktivity, které rozvíjí 
soběstačnost a zlepšuje kvalitu života, má každý klient svého klíčového pracovníka, který zodpovídá  
ve spolupráci se sociální pracovnicí za vytvoření, aktualizaci a realizaci individuálního plánu. Pravidelně 
se s klientem schází a sleduje jeho zájmy a potřeby, průběžně vyhodnocuje, zda jsou naplňovány osobní 
cíle klienta. 
 
Ukončení služby 
Sociální služba je poskytována na základě platné Smlouvy o poskytování sociálních služeb. Tato smlouva 
se uzavírá na dobu neurčitou. Pobyt klienta v SeneCura SeniorCentru Liberec může skončit z těchto 
důvodů:  
- 
Na základě vlastní žádosti. 
- 
Odchodem klienta do jiného zařízení či zpět do domácího prostředí. 
- 
Úmrtím klienta. 
 
Metody práce 
Po vstupu klienta do služby a během poskytování služeb se s klientem pracuje podle stanoveného 
individuálního plánu péče. Plánování vychází z objektivních cílů a potřeb klienta, kvůli kterým do služby 
přišel nebo které nastanou během poskytování služby a je postaveno na jeho schopnostech  
a možnostech. Klient sám určuje rozsah služeb dle svých potřeb a zájmu. 
Zásady práce 
- 
Týmová práce a odbornost 
- 
Vzájemná důvěra a respekt 
- 
Individuální přístup v poskytování služeb reagující na aktuální potřeby klienta 
- 
Respektování práva volby 
- 
Podpora samostatnosti a soběstačnosti 
- 
Humanita a podpora lidské důstojnosti 
- 
Úcta k člověku 
SeneCura SeniorCentrum Liberec poskytuje uživatelům služby příležitost ke společenskému a kulturnímu 
vyžití - ve společných či venkovních prostorách organizuje různé společenské a kulturní akce. Sociální 
služby jsou poskytovány uživatelům s ohledem k jejich individuálním vlastnostem a zdravotnímu stavu. 
Pro kvalitní poskytování sociálních služeb budou vypracovány s uživateli individuální plány, na jejichž 
vytvoření se podílí pracovníci, samotný klient a v případě potřeby i rodina klienta. Ten si stanoví osobní 
cíle, kterých chce dosáhnout a ke kterým bude postupně směřováno. Tyto cíle musí být konkrétní,  
pro uživatele významné a reálně dosažitelné. Osobní cíle vycházejí z možností a schopností klienta. 
Zařízení má navázanou spolupráci s dobrovolnickým centrem ADRA. 
 
Vyřizování stížností 
V SeneCura SeniorCentru Liberec mají všichni klienti, popřípadě jejich zástupci, možnost upozorňovat  
na kvalitu nebo způsob poskytování sociálních služeb.   
Stížnost, námět či připomínku může podat zájemce o službu, klient, opatrovník, pracovník zařízení, 
rodinný příslušník, blízký člověk či jiná fyzická či právnická osoba zastupující zájem klienta. 
Všechny stížnosti jsou pracovníky zařízení chápány jako výkon práva klienta a jsou cenným zdrojem 
informací o poskytovaných službách a o tom, jak je klientem či jejich blízkými služba vnímána, přijímána, 
jak splňuje jejich očekávání, kde jsou slabá místa poskytování služby. 
Stížnosti jsou pracovníky chápány jako příležitost ke zvýšení kvality služby.  
Stížnost lze podat ústně, písemně, telefonicky nebo e-mailem. Stížnost může být podána anonymně.  
Při vstupu do služby je klient podrobně seznámen s pravidly pro podávání stížností, pravidelně je pak 
klíčovým pracovníkem znovu informován. 
Pravidla pro podávání stížností a kontakty, kde je možno si stěžovat, visí i u každé Schránky na stížnosti, 
náměty, připomínky, přání či pochvaly. 
Lhůta pro vyřízení stížnosti je s přihlédnutím k závažnosti maximálně 30 dní. 
 
Prostory, materiální a technické vybavení 
Budova je bezbariérová. Dělí se na 5 nadzemních podlaží. SeneCura SeniorCentrum Liberec – Domov  
pro seniory má kapacitu 46 lůžek ve dvoulůžkových nebo jednolůžkových pokojích.  
Jednotlivé pokoje jsou vybaveny: elektricky polohovatelným lůžkem s antidekubitní matrací, nočním 
stolkem, koženkovými židlemi, stolem, uzamykatelnou šatní skříní s osobním trezorem, komodou.  
K pokoji náleží bezbariérové sociální zázemí se sprchou, stěny jsou obloženy kachličkami. Podlahy 
v pokojích i na sociálním zařízení mají krytinu z marmolea. 
Každý klient při příchodu do SeneCura SeniorCentra Liberec obdrží signalizační zařízení, které si může 
připnout na ruku nebo na krk a kdykoliv tak, v případě potřeby, přivolat sloužící personál. 
Dále se v objektu nacházejí tyto prostory:  
Recepce, jídelna (i k pořádání kulturních akcí, přednášek, promítání), ordinace lékaře s čekárnou, 
rehabilitační místnost/fitness, místnost pro zesnulé, sesterna 4x, společenská místnost 4x (z toho 
jedenkrát s klientskou kuchyní), kancelářské prostory pro administrativu, prádelna, skladovací prostory, 
šatny zaměstnanců. Veškeré prostory objektu splňují všechny technické a hygienické normy. Objekt je 
vybaven dvěma výtahy (oba výtahy jsou evakuační).   
Klienti mají možnost procházek v areálu zahrady, která náleží k budově SeneCura SeniorCentra Liberec. 
 
 
 
 
 
 
 
 
Lucie Čechová, ředitelka domova  
SeneCura SeniorCentrum Liberec 
 
 
