DOMOV BÍLÁ OPAVA, příspěvková organizace  
Opava, Rybářská 27 
 
 • Druh poskytované sociální služby  
domov pro seniory  
dle § 49 zákona č. 108/2006 Sb., o sociálních službách, ve znění pozdějších předpisů  
 
• Poslání domova pro seniory  
Poskytovat celoroční pobytovou službu osobám nacházejícím se v nepříznivé sociální situaci, 
způsobené snížením soběstačnosti z důvodu věku či zdravotního stavu a vyžadujícím 
pravidelnou pomoc jiné fyzické osoby, kterou jim není schopna zajistit rodina ani terénní 
nebo ambulantní služby. Služba je zaměřena na individuální potřeby, na podporu schopností a 
sociálních kontaktů v souladu s respektováním důstojnosti, vlastní vůle a Listiny základních 
lidských práv a svobod tak, aby prožili plnohodnotný, důstojný a aktivní život ve stáří. 
 
• Vymezení cílové skupiny  
Služba domov pro seniory je určena seniorům starším 65 let s trvalým pobytem na území 
České republiky, se sníženou soběstačností z důvodu věku nebo zdravotního stavu vyžadující 
pravidelnou pomoci jiné fyzické osoby, kteří se ocitli v takové nepříznivé sociální situaci, 
kterou nejsou schopni překonat ve svém přirozeném prostředí ani s pomocí ambulantních 
služeb nebo terénních služeb poskytovaných v jejích domácnostech.  
 
• Službu neposkytujeme seniorům 
- 
jejichž zdravotní stav vyžaduje poskytnutí ústavní péče ve zdravotnickém zařízení, 
 
- 
kteří nejsou schopni pobytu v zařízení sociálních služeb z důvodu akutní nebo možné 
recidivy infekční nemoci, 
 
- 
kteří trpí celiakií (alergií na lepek) a z tohoto důvodu vyžadují speciálně upravenou 
stravu, 
 
- 
s prokázaným duševním onemocněním (schizofrenie, psychotické poruchy, paranoidní 
poruchy osobnosti), 
 
- 
s vrozeným mentálním onemocněním (mentální retardace, Downův syndrom,…), 
 
- 
kteří jsou závislí na alkoholu, drogách a jiných návykových látkách a pod jejich 
vlivem ohrožují sebe či ostatní, 
 
- 
kterým bylo ukončeno poskytování téže sociální služby z důvodu porušování 
povinností vyplývajících ze smlouvy, a to v době kratší než 6 měsíců před podáním 
žádosti o poskytování služby. 
 
• Cíle a zásady poskytování služby  
Cíle domova pro seniory  
- 
Podpora fyzické a psychické soběstačnosti. 
 
- 
Poskytování odborné péče. 
 
- 
Poskytování kvalitní péče. 
 
- 
Respektování vlastní vůle uživatele.  
 
- 
Zapojení uživatele do běžného života společnosti.  
 
- 
Vytváření bezpečného prostředí.  
 
- 
Vytváření důstojného prostředí. 
 
- 
Podpora rozvoje sociálních vztahů a kontaktů se společenským prostředím. 
 
- 
Zvyšování motivace k aktivnímu životu s využitím aktivizačních činností, zapojení se 
do zájmových a volnočasových aktivit.  
 
K dosažení stanovených cílů poskytovaných sociálních služeb se pracovníci řídí těmito 
zásadami:  
- 
zásada svobodné volby osob, 
 
- 
zásada zachovávání lidské důstojnosti osob, 
 
- 
zásada pomoci vycházející z individuálně určených potřeb osob, 
 
- 
zásada individuálního přístupu k osobám, 
 
- 
zásada aktivního působení na osoby, 
 
- 
zásada přiměřené pomoci a podpory vedoucí k rozvoji samostatnosti osob, 
 
- 
zásada posilování sociálního začleňování, 
 
- 
zásada respektování potřeb a oprávněných zájmů osob, 
 
- 
zásada dodržování lidských práv a základních svobod osob, 
 
- 
zásada rovnocenného přístupu k osobám, 
 
- 
zásada respektování vzájemných hranic – a to jak uživatele, tak i pracovníka, 
 
- 
zásada podpory kontaktu uživatele s rodinou a přáteli, 
 
- 
zásada aktivního zapojení rodiny do dění v domově,  
 
- 
zásada týmové spolupráce zaměstnanců k dosažení stanovených cílů.  
 
• Forma poskytování sociální služby  
Forma poskytované služby v domově pro seniory je pobytová.  
 
• Kapacita zařízení  
Domov pro seniory 98 osob/lůžek  
 
• Popis zařízení  
Služby jsou poskytovány ve dvou objektech, které se nacházejí poblíž centra města Opavy. V 
objektu na ulici Rybářské 545/27 je sociální služba poskytovaná ve čtyřpodlažní budově s 
kapacitou 57 lůžek pro službu domov pro seniory. Budova prošla dvěma rekonstrukcemi, a to 
v roce 2009 a 2013. V objektu na ulici Rooseveltova 878/3 je sociální služba poskytovaná ve 
třípodlažní budově s kapacitou 41 lůžek pro službu domov pro seniory. Tato budova prošla 
celkovou rekonstrukcí, která započala v září 2014 a byla dokončena koncem roku 2015.  
Budovy zařízení jsou bezbariérové s vybaveným kulturním zázemím a zahradou s 
odpočinkovým posezením. Oba objekty jsou dobře dopravně dostupné hromadnou městskou 
dopravou, poblíž se nachází obchod, restaurace, cukrárna a lékárna.  
 
• Rozsah poskytování sociální služby  
Poskytnutí ubytování je uživatelům zajištěno v budově na Rybářské ulici v 11 
jednolůžkových a 23 dvoulůžkových pokojích se společným sociálním zařízením pro dva 
pokoje nebo v jednolůžkových a dvoulůžkových pokojích situovaných v obytných buňkách, 
jejichž součástí je předsíňka s kuchyňským koutem a sociální zařízení společné pro dva 
pokoje nebo pro jeden dvoulůžkový pokoj. V budově na Rybářské ulici je 11 pokojů 
vybaveno kuchyňským koutem. V ostatních pokojích je kuchyňský kout součástí obytných 
buněk. 
V budově na Rooseveltové ulici je uživatelům zajištěno ubytování v 19 jednolůžkových a 11 
dvoulůžkových pokojích situovaných v obytných buňkách, jejichž součástí je předsíňka s 
kuchyňským koutem a sociální zařízení společné pro dva pokoje nebo pro jeden dvoulůžkový 
pokoj. Pokoje uživatelů obou budov jsou standardně vybaveny polohovacím lůžkem, nočním 
stolkem, šatní skříni a křeslem pro každého uživatele. Součástí ubytování je úklid, praní, 
drobné opravy ložního a osobního ošacení, které je uživatelům zajišťováno v jednotlivých 
budovách zařízení.  
 
Poskytnutí stravy je uživatelům v obou zařízeních zajištěno celodenně v rozsahu 3 hlavních 
jídel a 1až 3 svačin dle typu stravy. Strava se připravuje v kuchyňském provozu v budově 
zařízení na Rybářské ulici a je odpovídající věku, zásadám racionální výživy a potřebám 
dietního stravování. Uživatelům jsou k dispozici nepřetržitě nápoje.  
 
Poskytování péče se uživatelům v zařízení zajišťuje dle jejich individuálních potřeb. Jedná se 
o podporu a pomoc uživatelům při zvládání běžných úkonů péče o vlastní osobu, pomoc při 
osobní hygieně, oblékání, stravování, pohybu, manipulaci s prádlem, pomůckami, přístroji, 
nácvik jednoduchých denních činností, podpora a pomoc při využívání běžně dostupných 
služeb, při udržení nebo obnovení kontaktu s rodinou a společenským prostředím. Uživatelům 
je poskytovaná pomoc a poradenství při uplatňování práv, oprávněných zájmů a při 
obstarávání osobních záležitostí. Také jsou zařízením nabízené různé individuální nebo 
skupinové aktivity podporující uživatele jak v posilování životní aktivizace, tak i v rozvoji 
nebo udržení svých schopností a dovedností. Zařízení připravuje a organizuje pro uživatele 
celoročně různé kulturní akce a výlety.  
 
Zdravotní péči uživatelům denně zajišťuje zdravotnický personál v zařízení a smluvní 
praktický lékař s ordinací v zařízení 2x týdně.  
 
Přímá obslužná péče je uživatelům zajištěna prostřednictvím odborně vyškolených 
pracovníků v sociálních službách, kteří jsou v zařízení přítomní 24 hodin denně.  
 
Zaměstnanci zařízení poskytují uživatelům individuální péči dle písemně zpracovaného 
individuálního plánu poskytované sociální služby pro každého uživatele.  
 
• Ostatní služby  
Uživatel má možnost využívat dalších služeb poskytovaných v domově, tj. používání 
elektrospotřebičů ve společných prostorách, duchovní služby, provádění drobných nákupů, 
zajištění dodání léků, označení ošacení.  
 
 • Fakultativní služby  
Uživatel má možnost využívat placených služeb poskytovaných v domově, tj. zapůjčení 
televizoru na pokoj, kadeřnické, holičské a pedikérské služby zajištěné dodavatelsky. 
 
• Zájemce o sociální službu  
Informace o poskytované službě domov pro seniory lze v našem zařízení získat na webových 
stránkách domova, z informačního letáku domova, z katalogu sociálních služeb, telefonickým 
rozhovorem, e-mailovou korespondencí se sociální pracovnicí (jinou kompetentní osobou 
pověřenou jednáním se zájemcem), osobní návštěvou zařízení, případně při prezentaci 
zařízení na dni sociálních služeb města Opavy, dále pak u zřizovatele, tj. Krajského úřadu 
Moravskoslezského kraje v Ostravě a u místního úřadu, tj. Magistrátu města Opavy. 
V domově informaci o službě poskytuje sociální pracovník, ředitel domova a jeho zástupce, 
vedoucí přímé péče.  
Zájemce o sociální službu podává poskytovateli písemnou žádost o poskytnutí pobytové 
služby. Tiskopis žádosti je volně k dispozici (v elektronické podobě) na webových stránkách 
domova, ve schránkách u vstupu do domova, dále pak u sociální pracovnice, ředitele domova 
a jeho zástupce; rovněž lze žádost získat na Magistrátu města Opavy a u sociální pracovnice 
ve zdravotnickém zařízení. Součástí žádosti je posudek praktického lékaře žadatele o jeho 
zdravotním stavu. Vyplněná žádost může být předána osobně v kanceláři sociálního 
pracovníka, případně pracovníkům jiné kanceláře, na vrátnici anebo zaslána poštou. Na 
základě podané žádosti sociální pracovník prošetří (osobním jednáním, návštěvou žadatele 
v místě jeho pobytu, telefonicky, referencí příbuzných, sociálních pracovníků zdravotnických 
či sociálních zařízení apod.) tak, aby získal dostatečné informace k posouzení, zda žadatel 
spadá do cílové skupiny osob, kterým je naše služba poskytována a bylo možné žádost 
bodově ohodnotit pro stanovení pořadí k umístění. Kritéria pro přijetí žadatele jsou věk, 
zdravotní stav, míra soběstačnosti, naléhavost žádosti. Při jednání s žadatelem se také zjišťují 
přání, očekávání a potřeby žadatele související s poskytováním sociální služby. 
 
• Způsob uzavírání smlouvy o poskytování služby  
Poskytovat sociální službu v domově pro seniory lze pouze na základě písemně uzavřené 
smlouvy mezi uživatelem a poskytovatelem. Smlouva je vzájemným projevem vůle účastníků 
smlouvy, která se děje na základě dobrovolnosti a musí být dostatečně transparentní a 
nezpochybnitelná. Sociální pracovník zařízení se zájemcem o poskytování služby 
(nastávajícím uživatelem) před nástupem projedná podmínky a rozsah poskytování služby dle 
jeho požadavků a možností poskytovatele, které uvede ve smlouvě. Při projednávání smlouvy 
se nastávající uživatel srozumitelným způsobem informuje o všech povinnostech, které pro 
něho vyplývají ze smlouvy. Současně je projednán rozsah požadovaných činností uživatele 
při poskytování sociální služby a uživatel je seznámen s příslušnými vnitřními předpisy 
poskytovatele. Projednávání obsahu smlouvy a vnitřních předpisů s uživatelem může probíhat 
i za přítomností rodinného příslušníka, je-li to vhodné nebo nutné s ohledem na přání 
uživatele nebo jeho zdravotní stav. Za uživatele, jehož způsobilost k právům a povinnostem 
byla soudem snížena nebo omezena, uzavírá smlouvu jeho zákonný zástupce - opatrovník. 
Pokud nelze smlouvu se zájemcem o službu uzavřít z důvodu, že poskytovatel nemá 
dostatečnou kapacitu (volné místo) k poskytnutí služby, je zájemce zařazen do evidence 
žadatelů o sociální službu čekajících na umístění. Podmínky a rozsah poskytování služby 
sjednané v uzavřené smlouvě dle požadavků uživatele jsou podkladem pro individuální 
plánování průběhu sociální služby vedené v písemné formě. Individuální plánování průběhu 
poskytování sociální služby se provádí s každým uživatelem sociálních služeb po celou dobu 
jeho pobytu v zařízení. Pro proces individuálního plánování má každý uživatel určeného 
konkrétního pracovníka zařízení, tzv. „klíčového pracovníka“, který vytváří individuální plán 
sociální služby ve spolupráci s uživatelem, spolupodílí se s uživatelem na realizaci jeho cílů 
dle dojednaných kroků a jeho vyhodnocení, případně přehodnocení cíle. Jde o vzájemnou 
spolupráci s uživatelem a jeho blízkými osobami i spolupráci s ostatními zaměstnanci, kteří 
poskytují péči uživatelům v souladu se standardy kvality sociálních služeb.  
 
 
 
• Způsob podávání a vyřizování stížností  
Poskytovatel zajišťuje právo uživatele na podání stížnosti na kvalitu nebo způsob poskytování 
sociálních služeb. Stížnost na poskytované služby může podat uživatel, jeho svobodně 
zvolený zástupce, rodinný příslušník, příp. jiná fyzická či právnická osoba, zastupující zájem 
uživatele. Podání stížnosti nesmí být stěžovateli na újmu. Stížnost může být podána osobně 
nebo prostřednictvím zástupce u vedoucí úseku přímé péče o uživatele, sociální pracovnice, 
zástupce ředitele nebo ředitele domova, písemná též vložením do schránky důvěry, která je 
umístěna společně s pravidly pro podávání a vyřizování stížností na každém podlaží domova. 
Vyřízením stížností se zabývá ředitel nebo jím pověřená osoba. Pokud není vyřízení stížnosti 
v kompetenci domova, předá se stížnost k vyřízení instituci, které se týká a o postoupení se 
stěžovatel vyrozumí. Při vyřizování stížností je nutno důsledně chránit práva a oprávněně 
chráněné zájmy stěžovatele. Stížnost může být podána i anonymně. Každá stížnost se 
prošetřuje v celém rozsahu a na nikoho v průběhu šetření nesmí být vyvíjen nátlak. 
Výsledkem řešení stížností je písemné sdělení o vyřízení stížnosti, které je předáno (zasláno) 
stěžovateli, u anonymní stížnosti vyvěšením na informační tabuli uživatelů v zařízení. Ve 
sdělení se uvede, zda byla stížnost důvodná, částečně důvodná nebo nedůvodná. Pokud 
stěžovatel není s výsledkem stížnosti spokojen, má možnost požádat nadřízený orgán, tj. 
Krajský úřad Moravskoslezského kraje, jako zřizovatele zařízení, Kancelář veřejného 
ochránce práv, Ministerstvo práce a sociálních věcí, nebo Prezidentskou kancelář, o prošetření 
způsobu vyřízení stížnosti.  
 
 
Vypracoval: Mgr. Michal Jiráska - ředitel organizace 
