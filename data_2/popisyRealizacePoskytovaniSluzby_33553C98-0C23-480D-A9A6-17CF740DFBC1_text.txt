1 
 
Popis realizace poskytované služby Domova pro seniory  
Vila Vančurova o.p.s. 
 
Zřizovatel: 
 
 
Vila Vančurova o.p.s. 
 
 
 
 
Vančurova 5,  Opava  746 01 
 
 
 
 
www.vilavancurova.cz 
IČO: 
 
 
 
02250152 
Zpracovatel:  
 
Miroslav Glos, MBA 
Místo realizace: 
 
Vila Vančurova o.p.s., Vančurova 1217/5, Opava 
Druh poskytované služby: 
domov pro seniory (§ 49 zákona č. 108/2006 Sb., o sociálních 
službách, v platném znění) 
Zodpovědná osoba: 
Miroslav Glos, MBA, ředitel 
 
1. Konkrétní popis cílové skupiny, které je služba poskytována, včetně vymezení, komu služba 
nemůže být poskytována (s ohledem na charakter služby) 
Pro koho je služba určena 
 Seniorům starším 65 let, kteří jsou v důsledku nemoci či chronického postižení trvale odkázáni 
na péči druhé osoby. 
 Seniorům, kteří nemají dostatek fyzických nebo psychických sil, aby mohli zůstat v domácím 
prostředí sami, za pomoci rodiny nebo dostupných terénních služeb. 
 Seniorům, kteří mají částečně, nebo úplně sníženou schopnost pohybu. 
Pro koho není služba určena 
 Seniorům s potřebou stálé lékařské péče. 
 Seniorům, kteří potřebují specializovanou psychiatrickou péči. 
 Seniorům s nepřizpůsobivým a konfliktním jednáním, jejichž chování znemožňuje klidné 
soužití v kolektivu. 
 Seniorům s formou demence, která vylučuje pobyt na otevřeném oddělení. 
Elektronická pečeť - 29.4.2022
Certifikát autora podpisu :
Jméno : MSK robot
Vydal : PostSignum Qualified CA 4
 : 
2 
 
 Seniorům závislým na alkoholu či jiných návykových látkách, kteří vyžadují specifický přístup 
personálu. 
 Seniorům s infekční a parazitární chorobou všech druhů a stádií, při kterých nemocný může 
být zdrojem nákazy. 
 Seniorům s tuberkulózou (mimo stádií PIII. a MIII. a dalších stabilizovaných a inaktivních 
forem). 
 Seniorům s pohlavní chorobou v akutním stadiu; v chronickém stadiu jen na základě vyjádření 
odborného lékaře příslušného zdravotnického zařízení. 
 
2. Cíle a principy sociální služby (v souladu s cílovou skupinou) 
Našim hlavním cílem je poskytovat podporu a pomoc stárnoucímu člověku a jeho blízkým. 
Péče v našem centru bude založena především na podpoře soběstačnosti a respektování 
člověka jako jedinečné lidské bytosti s různorodými potřebami. Důležitá je pro nás také 
spolupráce s rodinou. Budeme se snažit maximálně respektovat přání klienta a jeho blízkých. 
Vila Vančurova o.p.s. by se měla stát otevřeným, živým, veřejně přístupným prostorem. Rádi 
bychom vybudovali přívětivé a klidné místo, kde se budou přirozeně setkávat a prolínat 
všechny generace. Budeme usilovat o to, aby prostředí bylo bezpečné, laskavé a vlídné. 
Principy sociální služby Domova pro seniory 
Každý klient je respektován jako jedinečná lidská bytost s právem na důstojnost, osobní 
autonomii, vlastní volbu a rozhodování, zvyky, hodnoty a vyznání. Je respektována potřeba 
soukromí a zachování intimity klientů. Komplex nabízených služeb přispívá ke kvalitě 
prožitému závěru života. 
Poskytované služby a péče se zaměřují na podporu a zachování soběstačnosti klienta a je-li 
možno, i na zvýšení zbývajících schopností sebeobsluhy. Služby jsou poskytovány v přátelském 
prostředí a atmosféře. Ačkoliv pro některé klienty nemůžeme nahradit jejich vlastní domov, 
usilujeme o to být alespoň „ten druhý nejlepší“. 
Domov pro seniory vytvářejí lidé – zaměstnanci, dobrovolníci a všichni ostatní, kteří jsou 
ochotni pomoci nebo přispět Domovu i sebemenší maličkostí. Jimi sdílené hodnoty zajišťují, 
že se „šance pro důstojné stáří“ nestane jenom prázdným pojmem. 
3. Prostředí, v němž je sociální služba poskytována 
Objekt se nachází nedaleko komplexu nemocnice, jež tvoří vzácný a architektonicky jednotně 
pojatý areál, jež byl nejprogresivnějším zařízením svého druhu ve Slezsku. Stavba 
nemocničního areálu byla zahájena 10. 1. 1899 a ukončena 2. 12. 1900. Budova byla 
vybudována jako soukromé sanatorium. Stavba sanatoria se 40 lůžky a 2 operačními sály 
proběhla v letech 1911 – 1912. Porodnice zde pak fungovala od roku 1948. Interiéry 
3 
 
provedené ve stylu Art deco dodnes nabízejí pohled na řadu původních dekorativních i 
funkčních prvků. 
V roce 2003 byla přesunuta opavská porodnice z historické budovy na rohu Vančurovy a 
Olomoucké ulice do nově zbudovaného pavilonu v rámci Slezské nemocnice. Od této doby 
nebyl tento objekt využíván. 
Zmínky o této budově a záměru využít ji jako domov pro seniory jsou uvedené v několika 
aktuálních strategických dokumentech statutárního města Opavy (tj. Integrovaný plán 
udržitelného rozvoje města 2008 – 2015, Komunitní plán rozvoje sociálních a souvisejících 
služeb období 2011 – 2013, Strategický plán ekonomického a územního rozvoje na období 
2007 – 2020). 
Záměr obecně prospěšné společnosti Vila Vančurova o.p.s. je tedy plně v souladu s plány 
zastupitelstva města a očekávání místních obyvatel. 
Klienti Domova pro seniory mají k dispozici 3 patra obytných prostor, kde jsou umístěné jejich 
pokoje - jednolůžkové nebo dvoulůžkové. Klienti mají možnost využívat společenskou 
místnost, jídelnu, společenskou mistrnost a park, který projde postupnou obnovou. Další částí 
Domova pro seniory tvoří nová budova, kde jsou jeho dvoulůžkové pokoje situovány v 1. a 3. 
patře. K budově také náleží prostory prosklené terasy, která je umístěna v části 3. patra. Obě 
budovy jsou propojeny koridorem.  
4. Dispoziční řešení prostor vnitřních i vnějších (dostupnost, dopravní obslužnost a další); 
přílohou provozní řád a nákres prostor určených uživatelům 
 
Domov pro seniory s kapacitou 74 lůžek je situován v 1. až 3. patře původní budovy a v 1. patře 
nové budovy, které jsou spojeny koridorem. Celý objekt je řešen bezbariérově. K dispozici jsou 
jednolůžkové a dvoulůžkové pokoje. Koupelna a WC jsou jejich součástí. Vícelůžkové ložnice 
mají k dispozici pro zachování intimity mobilní paravány. Vybavení pokojů, koupelen a toalet 
v maximální míře podporuje soběstačnost (madla, polohovací stolky, polohovací lůžka, apod.) 
a zároveň působí domácím dojmem. 
 
Ve 3. patře původní budovy je umístěna denní místnost s využitím také jako jídelna 
s přípravnou stravy. Tato místnost má, díky unikátnímu architektonickému řešení, téměř 
atributy zimní zahrady. Tyto denní místnosti jsou umístěny také na každém patře nové budovy.  
K různým společenským aktivitám mohou klienti využívat také prostory ve společenské 
místnosti 1. patra původní budovy Vila Vančurova.  
 
 
Vila Vančurova s příjemnou rodinnou atmosférou je situována ve velmi klidném prostředí na 
Vančurově ulici v Opavě. V blízkosti se nachází Slezská nemocnice v Opavě, Psychiatrická 
4 
 
nemocnice v Opavě, lékárna a Městský hřbitov v Opavě Vila Vančurova o.p.s. se rovněž 
nachází poblíž centra města, kde je výborná dostupnost do nedalekého obchodního centra. 
Zhruba 150 metrů od areálu Domova se nachází zastávka MHD. V pravidelných časových 
intervalech zde staví trolejbusové linky a autobusové linky. Do objektu domova je rovněž 
možné dostat se automobilem, konkrétně po silnici I. třídy č. 46 ve směru Olomouc – 
Šternberk. V areálu Vily Vančurova se nachází parkoviště. 
 
5. Stručný popis konkrétních nabízených činností a úkonů sociální služby pro konkrétní sociální 
službu, včetně stanovených úhrad za jednotlivé úkony – vše musí být v souladu se zákonem 
č. 108/2006 Sb., ve znění pozdějších předpisů a prováděcími předpisy (nejde však o opis 
vyhlášky či zákona) 
Nabídka služeb 
Poskytnutí celoročního ubytování v jednolůžkových a dvoulůžkových pokojích, praní prádla a 
úklidu. Domov pro seniory má celkovou kapacitu 74 lůžek, je situován v 1. až 3. patře původní 
budovy a 1. patře nové budovy. Celý objekt je řešen důsledně bezbariérově. K dispozici jsou 
jednolůžkové a dvoulůžkové pokoje. Koupelna a WC jsou zpravidla jejich součástí, případně 
jsou v bezprostřední blízkosti pokoje. Vícelůžkové ložnice mají pro zachování intimity u lůžek 
závěsy, či mobilní skládací paravány. Vybavení pokojů, koupelen a toalet v maximální míře 
podporuje soběstačnost (madla, polohovací stolky, polohovací lůžka, apod.) a zároveň působí 
domácím dojmem. 
V Domově pro seniory je zajištěno celodenní stravování v podobě tří hlavních jídel, dopolední 
a odpolední svačinky, případně druhé večeře pro diabetiky. Klienti mají na výběr ze dvou 
nabídek obědů. Klienti se mohou ze stravy odhlásit. Při odhlašování se řídí vnitřními pravidly 
Domova. Klientům se připravuje strava racionální, žlučníková či diabetická, dle doporučení 
lékaře. 
Pomoc při zvládání běžných úkonů péče o vlastní osobu (pomoc při zachování soběstačnosti). 
Pomoc při osobní hygieně nebo poskytnutí podmínek pro osobní hygienu. Zdravotní péči 
v domově zajišťuje plně kvalifikovaný personál sestavený z odborných zdravotnických 
zaměstnanců. Zdravotní péči zajišťujeme v nezbytném rozsahu (např. převazy, aplikace léků 
apod.). V případě potřeby zajistíme vyšetření ve zdravotnickém zařízení nebo jiné odborné 
ambulanci. Ošetřovatelskou péči poskytují v Domově pro seniory pracovníci v sociálních 
službách. Jejich pracovní činnosti jsou zaměřeny jak na základní péči o seniory, tak na zajištění 
ošetřovatelské dokumentace. Základem kvalitní péče poskytované v našem domově je 
individuální přístup ke klientům, postavený na dlouhodobě a pravidelně poskytovaných 
doplňkových službách. Našim hlavním cílem je poskytovat podporu a pomoc stárnoucímu 
člověku a jeho blízkým. Péče v našem centru je založena především na podpoře soběstačnosti 
a respektování člověka jako jedinečné lidské bytosti s různorodými potřebami. 
5 
 
Důležitá je pro nás i spolupráce s rodinou. Maximálně se snažíme respektovat přání klienta a 
jeho blízkých. Klientům pomáháme při využití aktivit a služeb v zařízení i mimo něj – doprovody 
na nákupy, do cukrárny, ke kadeřníkovi, výlety mimo domov apod.). 
Našim uživatelům nabízíme pravidelné volnočasové, aktivizační a sociálně terapeutické 
programy: sportovní a kulturní aktivity, trénování paměti, reminiscenční terapie, 
muzikoterapie, taneční terapie, výtvarná dílna, pečení, procvičování jemné motoriky, 
canisterapie, bazální stimulaci, společenské hry, společenské zábavy, procházky s klienty apod. 
Pomoc při uplatňování práv, oprávněných zájmů při zajišťování osobních záležitostí (snažíme 
se zprostředkovat kontakt s jinými zařízeními a domovy, poskytnout doprovod k lékaři, ke 
kadeřníkovi apod.). Klientům poskytujeme základní sociální poradenství, pomáháme při 
orientaci v sociálně-právní oblasti. 
 
6. Ceník služeb Vila Vančurova o.p.s. – Domov pro seniory 
Ceník poskytovaných služeb a fakultativních služeb je zveřejněn na webových stránkách 
www.vilavancurova.cz. Ceník služeb se řídí Zákonem o sociálních službách č. 108/2006 Sb. a 
Vyhláškou č. 505/2006 Sb. 
7. Popis způsobu vyjednávání se zájemcem o službu v souladu se standardy kvality sociálních 
služeb 
Proces jednání se zájemcem o službu začíná již poskytováním informací o námi nabízených 
službách. Vila Vančurova o.p.s. se snaží dostatečně informovat o sociální službě „Domovy pro 
seniory“. Vydává informační brožury a letáky, poskytuje informace na webových stránkách 
www.vilavancurova.cz. Informační letáky jsou pravidelně distribuovány na úřad práce 
oddělení sociálních věcí, na kontaktní centra pro zdravotně postižené občany a seniory, na 
doléčovací oddělení nemocnic a dalším poskytovatelům obdobné sociální služby. 
Sociální pracovnice poskytuje informace zájemcům o službu telefonicky, e-mailem nebo při 
osobním jednání v úředních hodinách. Mimo úřední hodiny poskytují základní informace o 
službě pracovníci recepce. 
Sociální pracovnice předává komplexní informace o poskytované sociální službě. Zájemce o 
službu seznámí s procesem přijímání klientů, předá formuláře žádostí o službu, poskytne 
základní sociální poradenství (např. informace o příspěvku na péči, informace o dalších 
sociálních službách pro seniory). Jednání probíhá na základě předem domluvené schůzky nebo 
v úředních hodinách sociální pracovnice, které jsou zveřejněny v prostorách budovy Vila 
Vančurova o.p.s., na tištěných materiálech a na vizitkách. 
Sociální pracovnice se snaží sdělit informace žadateli přijatelným způsobem a v rozsahu, který 
je v souladu s jeho možností pochopení. Snaží se mluvit zřetelně, hlasitě, pomalu, tváří v tvář, 
6 
 
udržovat oční kontakt, používat srozumitelné výrazy s ohledem na mentální stav nebo 
smyslové postižení zájemce. Rovněž sleduje i neverbální komunikaci zájemce, tón a intenzitu 
hlasu a gestikulaci. 
Sociální pracovnice pomůže zájemci s definováním jeho zakázky, tj. to, co zájemce od 
poskytované služby očekává, jaké jsou jeho osobní cíle. Rovněž poskytne další potřebné 
informace (nasměruje zájemce na jinou sociální službu, poskytne sociálně právní poradenství 
nebo poskytne informace o našich sociálních službách). Na konci rozhovoru sociální 
pracovnice shrne, co se zájemcem probrali, co bylo dohodnuto. Ověří si, že zájemce všemu 
rozuměl. Pokud je potřeba, stanoví si termín další schůzky. 
Sociální pracovnice přijímá vyplněné formuláře žádostí o pobytovou sociální službu. Každá 
žádost má své pořadové číslo. Žádost projednává Komise pro přijímání uživatelů (dále Komise), 
o jejím výsledku je zájemce písemně (dopisem nebo elektronickou poštou) informován. 
V případě, že Komise nemůže žádosti vyhovět, je žádost archivována. 
Komise projednává žádosti dle kritérií pro příjem klienta: 
 dle aktuálního stavu volných míst 
 posuzuje možné soužití žadatele se svým spolubydlícím 
 dle možných kontraindikací k přijetí do Domova pro seniory 
Žádost o pobyt může být zařazena do jednání Komise pouze tehdy, je-li doplněna komplexním 
lékařským vyjádřením o aktuálním zdravotním stavu zájemce dle dotazníku uvedeném přímo 
v žádosti. Je možné rovněž přiložit aktuální lékařskou zprávu, která obsahuje všechny údaje 
požadované v žádosti. Po obdržení vyplněné žádosti kontroluje sociální pracovnice její 
úplnost, popř. žádá žadatele nebo jeho rodinu o podání doplňujících informací. 
Kompletní přijatou žádost projednává Komise dle předem stanovených kritérií. Zaměřuje se 
na následující oblasti: 
 místo trvalého bydliště žadatele 
 bytové podmínky žadatele (posuzuje se vhodnost současného bydlení pro běžný život 
seniora – míra bezbariérovosti apod.) 
 věk žadatele 
 možnosti zajištění péče v přirozeném prostředí žadatele a možnosti péče do budoucna 
(zohledňuje se rodinná situace, zda se jedná o osamělého žadatele, o žadatele již 
umístěného v jiném pobytovém zařízení, LDN apod.) 
 zdravotní stav a soběstačnost žadatele (posuzuje se míra potřebnosti žadatele 
z hlediska potřeby péče, která se odvíjí od zdravotního stavu) 
 sociální situace žadatele (přihlíží se k důvodům a naléhavosti konkrétní žádosti, 
možnosti využití terénních sociálních služeb apod.) 
7 
 
Našim cílem je, abychom mohli všem klientům poskytovat kvalitní péči dle jejich individuálních 
potřeb. Přijímáme především žadatele, kteří potřebují pomoc v běžných denních úkonech 
minimálně na úrovni II. stupně závislosti na péči a více. 
Pokud žadatel, jehož žádost byla schválená, vyjádří zájem o využívání služby, sociální 
pracovnice zahájí „proces přijímání klienta do Domova pro seniory“. 
U klientů nastupujících k pobytu zpravidla provede sociální pracovnice sociální šetření v jejich 
domácnosti. Účelem tohoto šetření je získat od klienta více informací potřebných k využívání 
služby a současně zjistit, jakou péči klient konkrétně potřebuje, jaká jsou jeho přání a 
očekávání od služby. 
V souladu s § 91 odst. 3 zákona 108/2006 Sb., o sociálních službách v platném znění, může 
Domov pro seniory odmítnout uzavřít se zájemcem smlouvu o poskytování sociální služby, 
pokud: 
 domov pro seniory neposkytuje službu, o kterou zájemce žádá 
 domov pro seniory nemá dostatečnou kapacitu 
 zdravotní stav uchazeče, který žádá o poskytnutí pobytové sociální služby, toto 
vylučuje 
Zamítne-li Komise žádost žadatele o pobyt dle kritéria ad 1 nebo ad 3, je žadatel či kontaktní 
osoba (dle přání vyjádřeného v žádosti) informován písemně (dopisem nebo elektronickou 
poštou) sociální pracovnicí. Sdělení obsahuje vždy odůvodnění nevyhovění žádosti. Žádost, 
které Komise nevyhověla, je archivována. Žadatel o dlouhodobý pobyt, se kterým Domov pro 
seniory nemůže uzavřít smlouvu z kapacitních důvodů, je informován písemně (dopisem nebo 
elektronickou poštou) sociální pracovnicí. Sdělení obsahuje odůvodnění, informaci o zařazení 
do evidence a informace, jak dále bude Domov pro seniory s žádostí pracovat.  
 
8. Popis způsobu uzavírání smlouvy o poskytnutí sociální služby, tvorba individuálních plánů 
 
Pokud klient souhlasí s podmínkami přijetí do Domova pro seniory, sociální pracovnice s ním 
a s plátcem služeb, je-li odlišný od klienta, sepíše „Smlouvu o poskytnutí služby sociální péče 
ve Vila Vančurova o.p.s. – Domově pro seniory“. 
Klient, případně i plátce služeb si ještě před přijetím do Domova pro seniory sjednají schůzku 
se sociální pracovnicí. Na této schůzce dojde k uzavření smlouvy a podání všech informací 
důležitých pro nástup klienta do Domova pro seniory. V odůvodněných případech sepíše 
sociální pracovnice smlouvu s klientem/plátcem služeb v den přijetí do Domova pro seniory. 
 
 
 
8 
 
Klient při sepsání smlouvy předloží: 
 občanský průkaz 
 kartu pojišťovny 
 rozhodnutí o přiznání příspěvku na péči 
 potvrzení o příjmu (např. důchodový výměr) 
 občanský průkaz osoby, která bude společně s klientem plátce služeb 
 lékařskou zprávu 
 vyplněný sociální dotazník. 
Sociální pracovnice veškeré dokumenty řádně zkontroluje a vyplní s klientem Smlouvu. Nechá 
klientovi dostatek prostoru pro prostudování Smlouvy a jejich příloh. 
Přílohy smlouvy jsou následující: 
 výňatek z domácího řádu 
 informace o zpracování osobních údajů klientů (GDPR) 
 rozsah požadovaných činností 
V průběhu schůzky má možnost klient i plátce služeb klást doplňující otázky, které jsou vždy 
zodpovězeny sociální pracovnicí. 
Sociálním pracovníkem je klientovi založen sociální spis, jehož obsahem jsou i uložené 
smlouvy. Všichni pracovníci, kteří přijdou do styku s touto dokumentací, jsou vázáni 
mlčenlivostí. 
Klient je po příjezdu do Domova pro seniory přivítán pracovníkem týmu v přímé péči a uveden 
do pokoje, který bude obývat. Pokud se jedná o vícelůžkový pokoj, je klient představen 
spolubydlícím. Pracovník klienta seznámí s obsluhou signalizačního zařízení, ukáže mu 
koupelnu a toaletu a úložné prostory. Klient je dále seznámen s obvyklým chodem života na 
oddělení a proveden oddělením s vysvětlením, kde se nachází jaké prostory. 
Samotné ubytování provede klient za pomoci buď rodinných příslušníků, nebo personálu 
oddělení. 
Zdravotní sestra vyplní s klientem, popř. jeho rodinou, vstupní ošetřovatelské vyšetření. 
Převezme léky a kompenzační pomůcky (např. pomůcky pro inkontinenci). 
Do tří dnů od nástupu je klient proveden objektem Domova pro seniory, opět s vysvětlením, 
kde se nachází konkrétní prostory a jak je může využít. Klient je dále navštíven aktivizačním 
pracovníkem, který jej seznámí s aktivizačními programy a s dalšími možnostmi kulturních, 
společenských a zájmových aktivit. 
9 
 
Během prvního měsíce sestaví klíčový pracovník s klientem individuální plán péče, na základě 
jeho potřeb a schopností. 
Tvorba individuálních plánů 
Na zpracování individuálního plánu se podílí: klient, podle přání klienta rodinný příslušník či 
blízká osoba, klíčový pracovník, zdravotní sestra, sociální pracovnice, vrchní sestra, aktivizační 
pracovník. 
Komplexní individuální plán klienta má 3 části – základní (vstupní přání uvedeno v sociálním 
šetření klienta), plán péče a osobní cíle klienta. 
Sociální pracovnice a klíčový pracovník spolupracují na plánování a průběžném naplňování 
osobních cílů klienta. Na tvorbě individuálního plánu se podílí i další zainteresované osoby, 
např. pracovník v sociálních službách, zdravotní sestry, aktivizační pracovník, dobrovolníci 
atd., kteří jsou sociální pracovnici, klíčovému pracovníkovi a klientovi odpovědni za splnění 
svých úkolů. Klíčový pracovník je vybírán z pracovníků v sociálních službách. Každý klient má 
právo změnit svého klíčového pracovníka. Klíčového pracovníka v případě jeho nepřítomnosti 
zastupuje službu konající pracovník v sociálních službách. Klíčového pracovníka během tvorby 
individuálních plánů i jejich naplňování provází sociální pracovnice, vrchní sestra a vedoucí 
přímé péče. 
Individuální plán je sestaven do 6týdnů od přijetí klienta do Domova. Pro snadnější orientaci 
je vytvořen „Metodický pokyn pro sestavování individuálního plánu klienta“. „Ošetřovatelský 
plán péče“ vychází ze zdravotního stavu klienta a je vypracován zdravotní sestrou.   
 
Sestavení Individuálního plánu má tři základní fáze: 
 
Sociální pracovník:  
1. Mapuje, zjišťuje informace o klientovi, taktně se dotazuje na klientovu minulost, pokud 
si klient nepřeje odpovídat na některé otázky, nenutíme ho. Biografie klienta nám 
pomáhá při stanovení přání klienta, čeho chce prostřednictvím služby ještě dosáhnout 
a jaký rozsah péče požaduje.  
Výstupem mapování je sociální šetření sepsané soc. pracovník před příjmem klienta, 
do kterého zapíše zjištěné údaje o biografii klienta a požadované péči s prvotní 
formulaci cílů a přání klienta. 
 
Pracovní Tým: 
2. Analyzuje potřeby klienta (sociální začleňování, osobní rozvoj, spokojenost se službou 
a další oblasti, které klient považuje za důležité, např. spiritualita).  
10 
 
a) Po nástupu klienta do Domova jej navštíví aktivizační pracovník s nabídkou 
aktivizačních programů v domově. Zjišťuje zájem klienta o nabízené aktivity a předá 
zjištěné informace soc. pracovnici a klíčovému pracovníkovi.  
b) Klíčový pracovník společně s dalšími pracovníky v sociálních službách, kteří pečují o 
klienta první měsíc po nástupu do Domova, zjišťují skutečný rozsah celodenní péče o 
klienta, včetně případných rizik. 
c) Vedou s klientem rozhovory a zjišťuje jeho osobní přání a potřeby v Domově. 
 
Výstupem analýzy potřeb klienta je předání informací klíčovému pracovníkovi na 
pravidelných poradách týmu. 
 
3. Klíčový pracovník: 
plánuje podporu na základě rozsahu požadované péče, osobních cílů a sociálních 
potřeb, a podle možností spolu s klientem, sestaví klíčový pracovník pod dohledem 
sociální pracovnice a vedoucí péče „Individuální plán klienta“.  
 
Individuální plán se skládá z Plánu Péče a Osobních cílů klienta. 
a) Klíčový pracovník již první měsíc po nástupu klienta do Domova sepíše „Plán péče“ 
včetně uvedení Rizik (po konzultaci se zdravotní sestrou) a Fakultativních služeb (po 
konzultaci se soc. pracovnicí). 
b) Klíčový pracovník písemně zaznamená formulace „Osobních cílů“ klienta. 
 
Osobní cíl je v tištěné verzi uložen v dokumentaci klienta na oddělení a současně i plán péče 
v elektronické podobě a jsou klientovi kdykoli nabídnuty k nahlédnutí. Klíčový pracovník 
s individuálním plánem seznámí vedoucí přímé péče. Plán zná samozřejmě klient a případně i 
jeho rodinný příslušník či osoba blízká. Vedoucí přímé péče naplánuje multidisciplinární 
poradu, na které je (kromě jiného) tým seznámen s osobními cíli a individuálním plánem péče 
u konkrétního klienta. 
 
Klíčový pracovník ve stanovených intervalech sleduje adaptaci klienta na nové prostředí, 
společně s klientem hodnotí poskytovanou péči, zjišťuje a do plánu zaznamenává nové 
potřeby a očekávání klienta a spolu s ním plánuje kroky potřebné pro jejich realizaci. 
Klient může mít stanoveno více cílů. Klient má právo cíl změnit a určit si jiný. Pokud v průběhu 
naplňování cíle, bude zjištěno, že kroky jsou nevhodné nebo cíl nedosažitelný, pokusí se klient 
s klíčovým pracovníkem o změnu kroků nebo cíle. V případě naplnění osobního cíle klienta 
nebo stanovení cílů nových klient s klíčovým pracovníkem vytvoří nový individuální plán. 
 
Realizace individuálního plánu je odpovědností všech pracovníků zapojených do péče o 
konkrétního klienta. 
 
 
11 
 
9. Popis způsobu podávání a vyřizování stížností 
Stížnosti, podněty a připomínky jsou přijímány pozitivně, jako nástroje k sebereflexi a 
zlepšování kvality služeb, které Domov pro seniory poskytuje. Podání stížnosti je legitimním 
právem každého klienta služby; za podání stížnosti nesmí být klient vystaven jakékoliv formě 
diskriminace. Transparentní řešení stížnosti je také ochranou pro jednotlivé pracovníky i 
zařízení v případě stížností, které se nezakládají na skutečnosti nebo jsou jinak 
neopodstatněné. Stížnosti mohou být vznášeny na cokoliv, co se týká poskytování služby, 
např. na její kvalitu, jednání pracovníků. Klienti (event. pověřená osoba klienta) jsou 
s možností vznášet stížnosti a připomínky seznámeni při nástupu pověřeným zaměstnancem 
a toto seznámení stvrzují svým podpisem do své dokumentace. Klienti mohou být při podání 
a řešení stížnosti zastoupeni jinou osobou (např. příbuzným, zaměstnancem Domova pro 
seniory, nezávislou osobou), která jedná v jejich zájmu. Klienti mají právo dozvědět se o 
způsobu řešení jejich stížnosti do 30 dnů od jejího podání. Pokud je ze závažných důvodů 
nezbytný delší čas pro vyřízení stížnosti, je ten, kdo stížnost podával, informován a stanoví se 
nový datum dořešení stížnosti. 
Povinností pracovníků Domova pro seniory je přijmout od klienta jakoukoli stížnost či 
připomínku na poskytovanou službu, byť se může zdát neoprávněná či neopodstatněná. 
Povinností pracovníků Domova pro seniory je, jsou-li přítomni nevhodnému chování kolegy 
vůči klientovi (např. hrubé zacházení, nevhodné oslovování, nekvalitně provedená péče), 
upozornit jen na nevhodnost chování a dále o situaci informovat nadřízeného pracovníka. 
Pracovník, který na nevhodné chování upozorní, nesmí být za to kritizován, šikanován apod. 
Povinností vedoucích pracovníků je stížnosti týkající se jejich služeb evidovat a řešit. 
Stížnosti, podněty a připomínky je možné podat ústně, písemně, elektronicky. Písemně např. 
prostřednictvím knihy Závad, oprav, požadavků na recepci v 1. patře. Anonymní formou 
prostřednictvím Schránky důvěry umístěné na 2., 3. a 4. patře Domova pro seniory. Kontakty 
na odpovědné vedoucí pracovníky jsou umístěny na nástěnkách na jednotlivých odděleních. 
Obsah Schránky důvěry se pravidelně (2x měsíčně) kontroluje ředitelem Domova pro seniory 
nebo jeho zástupcem, vždy za přítomnosti 1 svědka. K podání stížnosti je oprávněn kdokoliv, 
nejen klient. Stížnost může sdělit (předat) kterémukoliv zaměstnanci, který vždy dále 
informuje nadřízeného pracovníka. V případě, kdy stížnost přijímá jiný pracovník než ten, který 
bude stížnost řešit, je povinností pracovníka odpovědného za řešení stížnosti klienta bez 
odkladů informovat, že stížnost převzal. Pokud se přijatá stížnost týká jiného úseku, než toho, 
v kterém byla přijata, je předána odpovědnému pracovníkovi prostřednictvím vedoucích 
pracovníků. Ti se zpětně musí dozvědět, jak byla stížnost vyřešena (kopie řešení). Běžné 
stížnosti a připomínky se řeší okamžitě (např. úklid). O závažnějších stížnostech podaných 
ústně učiní vedoucí pracovník, jehož služby se stížnost týká, zápis. Obsah stížnosti je 
formulován spolu s klientem či jim pověřenou osobou; pokud si to klient přeje, obdrží kopii 
stížnosti. Vedoucí pracovník, který stížnost přijímá, předá informaci o podané stížnosti svému 
nadřízenému. 
12 
 
Podaná stížnost klientem či jeho zástupcem obsahuje: 
 datum podání stížnosti 
 jméno klienta či jeho zástupce, který stížnost podal (pokud nejde o anonymní stížnost) 
 vlastní obsah stížnosti 
Za řešení stížnosti je odpovědný vedoucí pracovník, jehož úsek služby se stížnost týká. 
V případě, že se jedná o opakovanou stížnost, zkoumá odpovědný pracovník, zda došlo ke 
změně od posledního podání stížnosti, např. zda a jak byla dodržována navržená opatření. O 
způsobu řešení závažnější stížnosti je klient informován do 30 dnů od jejího podání. Tato 
informace je podána písemně, dle situace s ústním vysvětlením. Písemně vypracovaná 
odpověď na stížnost se předává klientovi osobně oproti podpisu nebo za přítomnosti 2 svědků, 
kteří stvrdí podpisem předání odpovědi. Pokud není tato doba dostatečná pro vyřešení 
stížnosti, je klient o této skutečnosti informován a je mu sdělen předpokládaný termín 
dořešení. Je-li to v některých případech vhodné, je možné klienta o řešení stížnosti informovat 
ústně na osobní schůzce, o předání informace je však učiněn zápis, který je podepsán 
přítomnými osobami. 
U stížnosti podané anonymní formou se postupuje následovně: 
 provede se prošetření stížnosti a náprava toho, na co je ve stížnosti poukázáno 
 provede se písemný záznam o nápravě, ten se vyvěsí na nástěnky na oddělení Domova pro 
seniory 
V případě, že je klient nespokojený se způsobem vyřízení stížnosti, má právo odvolat se přímo 
na ředitele Domova či na jiný orgán (např. Správní radu Domov pro seniory, kancelář 
ombudsmana atd.), kontakty jsou vyvěšené na nástěnkách s metodikou stížností a uložené u 
sociální pracovnice, resp. vedoucích jednotlivých sociálních služeb. 
 
 
Schválil: Miroslav Glos, MBA, ředitel 
Dne 1. 4. 2022  
Ověřovací doložka změny datového formátu dokumentu podle § 69a zákona č. 499/2004 Sb.
Změnou datového formátu se nepotvrzuje správnost a pravdivost údajů obsažených v dokumentu a jejich soulad s právními předpisy.
Vstupující dokument nebyl podepsán.
Typ vstupního dokumentu:
.PDF
Otisk souboru:
AC92C4D27F3CAA12077BE2C7C32006269B76EBAADEEB0B904BEE89A8471AA96B
Použitý algoritmus:
SHA256_SBB 2.16.840.1.101.3.4.2.1
Subjekt, který změnu formátu dokumentu provedl:
Moravskoslezský kraj,  28. října 2771/117,  70218 Ostrava, posta@msk.cz
Datum vyhotovení ověřovací doložky:
29.4.2022
Jméno a příjmení osoby, která změnu formátu dokumentu provedla:
Robot Karel
