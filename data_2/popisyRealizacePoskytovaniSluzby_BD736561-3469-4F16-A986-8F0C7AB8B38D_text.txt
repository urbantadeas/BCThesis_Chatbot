Popis realizace poskytování sociálních služeb 
 dle § 49 zákona č. 108/2006 Sb., o sociálních službách v Domově 
pro seniory Vrchlabí 
 
Sociální služby slouží k řešení nepříznivé sociální situace seniora. Tím rozumíme stav, kdy 
senior z důvodu věku, zhoršeného zdravotního stavu, fyzického, duševního či smyslového 
postižení, ztráty svých blízkých nebo z jiných závažných důvodů ztrácí schopnost řešit své 
běžné životní návyky a životní situace, ztrácí schopnost ochránit se před sociálním 
vyloučením.  
Domov pro seniory Vrchlabí je příspěvkovou organizací Královéhradeckého kraje. Hlavním 
účelem a předmětem činnosti zařízení je poskytování sociálních služeb v souladu se zákonem 
č. 108/2006 Sb., o sociálních službách, ve znění pozdějších předpisů a vyhlášky MPSV č. 
505/2006, kterou se provádí některá ustanovení zákona o sociálních službách.  
Posláním pobytové sociální služby domova pro seniory je nabídnout seniorům plnohodnotné 
zázemí nahrazující domácí prostředí, ve kterém žijí, ale kde již nemohou zůstat z důvodu 
potřeby pravidelné pomoci v péči o vlastní osobu.  
Cílovou skupinou jsou senioři nad 65 let s bydlištěm v Královéhradeckém kraji, případně s 
prokázanou vazbou na Královéhradecký kraj, kteří potřebují z důvodu nepříznivých trvalých 
změn zdravotního stavu a snížené soběstačnosti celodenní pomoc při zvládání péče o vlastní 
osobu. Pravidelnou pomoc již nemůže zajistit rodina ani jiné, v místě dostupné, služby. 
Hlavním cílem našeho zařízení je spokojený klient se sjednanými službami a zajištění 
finančních prostředků na trvalý rozvoj domova pro seniory. 
Sociální služby poskytujeme v takové kvalitě a takovým způsobem, aby bylo vždy zajištěno 
dodržování základních práv a svobod klientů i zaměstnanců. Hlavními zásadami našich 
zaměstnanců je vytvářet klientům důstojné a bezpečné zázemí, podporovat je v soběstačnosti 
a samostatnosti, podporovat klienty v udržování kontaktů se společenským prostředím, 
rodinou a jejich přáteli. Poskytujeme bezplatné základní sociální poradenství. 
Sociální službu zajišťuje v našem zařízení odborně vyškolený personál na principu 
individuálního přístupu ke každému klientovi. Služba je pružně přizpůsobena individuálním 
potřebám klienta a změnám jeho zdravotního stavu. 
Zdravotní péče je zajišťována smluvní lékařkou a zdravotním personálem, který má osvědčení 
o výkonu zdravotnického povolání. 
Naše služba vychází ze „Standardů kvality sociálních služeb“, které jsou měřítkem kvality 
poskytovaných služeb. Standardy popisují, jak má vypadat sociální služba, která podporuje 
zapojení uživatele do běžného života v jeho přirozeném prostředí, podporuje jeho 
samostatnost a nezávislost a je zajišťována bezpečně a odborně. 
 
 
 
Jednání se zájemcem o službu 
Zařízení má stanovena základní pravidla pro jednání se zájemcem o službu. S případným 
zájemcem je domluveno jednání, kterého se zúčastní sám zájemce, jeho rodinní příslušníci, 
případně jeho zákonný zástupce a pověření pracovníci našeho zařízení. Zájemce je seznámen 
se zařízením, s rozsahem poskytovaných služeb a dalšími základními informacemi, které se 
týkají přijetí do našeho zařízení. Pokud zájemce splňuje podmínky poskytované služby a 
cílovou skupinu zařízení a má zájem o nabízenou službu, obdrží k vyplnění formulář „Žádost 
pro přijetí do domova pro seniory“. Po obdržení vyplněné žádosti a vyjádření lékaře o jeho 
zdravotním stavu pokračujeme se žadatelem v sociálním šetření. V rámci dalšího sociálního 
šetření probíhá zjištění míry nepříznivé situace zájemce. Je zjišťováno, zda je možné využít i 
jiné zdroje podpory jako je rodina, blízké osoby, komunita, jiné veřejné služby či terénní 
sociální služby s nižší mírou podpory. Domov pro seniory poskytuje komplexní 24 hodinou 
péči. Na základě výstupu ze sociálního šetření je komisí rozhodnuto o přijetí, popřípadě 
zamítnutí žádosti. V případě zamítnutí je zájemci nabídnuto bezplatné základní sociální 
poradenství o možnostech řešení jeho nepříznivé situace. V případě přijetí je žádost zařazena 
do evidence žadatelů. Pokud je uvolněná kapacita zařízení, je se žadatelem uzavřena 
„Smlouva o poskytnutí služby sociální péče“, ve které je stanoven průběh a rozsah 
poskytované sociální služby s ohledem na osobní cíle, možnosti, schopnosti a přání klienta. 
Smlouva je uzavřena na základě oboustranné dohody. 
Základní činnosti poskytované sociální služby a jejich realizace 
a) poskytnutí ubytování 
Domov pro seniory se nachází v centrální části Vrchlabí. Jeho výhodná poloha umožňuje 
klientům jednodušší kontakt se společenským prostředím. V blízkosti se nacházejí obchodní 
střediska, autobusové i vlakové nádraží, zdravotní středisko a malé restaurační zařízení. 
Součástí areálu domova je bezbariérová zahrada, kterou mohou klienti využívat pro svůj 
odpočinek. V domově připravujeme stravu ve vlastní kuchyni a provozujeme vlastní prádelnu. 
Služba je poskytována ve dvou ubytovacích objektech, které jsou propojeny koridorem. Obě 
budovy jsou řešeny bezbariérově. Ubytovací kapacita domova pro seniory je 55 
pobytových míst.  
V budově A „vila“ jsou k dispozici jednolůžkové, dvoulůžkové a třílůžkové pokoje 
s celkovou kapacitou 31 míst. Pokoje jsou vybaveny ošetřovatelskými lůžky a dřevěným 
nábytkem. V předsíňkách pokojů jsou umyvadla s teplou a studenou vodou. Nově 
rekonstruované WC a koupelny s vanou a sprchou jsou na každém poschodí společné. Ke 
společnému posezení, k odpočinku nebo setkání s rodinnými příslušníky slouží na budově 
jedna společenská místnost, sezení na chodbách nebo na venkovní terase. 
V budově B „nová budova“ jsou rekonstruované jednolůžkové a dvoulůžkové pokoje 
s kapacitou 24 pobytových míst. Pokoje jsou vybaveny ošetřovatelskými lůžky a dřevěným 
nábytkem. Dvoulůžkové pokoje mají své sociální zařízení s WC, umyvadlem a sprchovým 
koutem. Každé dva jednolůžkové pokoje mají jedno společné sociální zařízení s WC, 
sprchovým koutem a dvěma umyvadly. V budově je také k dispozici jedna společná koupelna 
se sprchovým koutem, umyvadlem WC a hydraulickou vanou. Na každém podlaží jsou 
prosvětlené haly s možností odpočinku. K odpočinku je také využívána reminiscenční 
místnost, vstupní hala a zimní zahrada, která je součástí koridoru. 
V ubytování je zahrnutý úklid pokojů a ostatních příslušenství, praní a žehlení osobního a 
ložního prádla a drobné opravy oděvů. 
b) poskytnutí stravy 
V rámci vlastního stravovacího provozu zajišťujeme klientům celodenní stravu v rozsahu 
snídaně, oběda večeře, dopolední a odpolední svačiny. Ve stejném rozsahu zajišťujeme stravu 
pro klienty s diabetickou a šetřící dietou, pro diabetiky podáváme ještě druhou večeři. Složení 
stravy je přizpůsobeno věku a zdravotnímu stavu klientů, podává se ve společné jídelně nebo 
na pokojích dle přání a zdravotního stavu klientů. 
c) pomoc při zvládání běžných úkonů péče o vlastní osobu 
Mezi běžné úkony péče o vlastní osobu je zahrnuta pomoc při oblékání a svlékání včetně 
speciálních pomůcek, pomoc při přesunu na lůžko nebo vozík, pomoc při vstávání z lůžka, 
uléhání, změna poloh, pomoc při podávání jídla a pití a pomoc při prostorové orientaci, 
samostatném pohybu ve vnitřním i vnějším prostoru.  
d) pomoc při osobní hygieně nebo poskytnutí podmínek pro osobní hygienu 
Pomoc při osobní hygieně zahrnuje pomoc při úkonech osobní hygieny, pomoc při zvládání 
péče o vlasy a nehty, pomoc při použití WC. Naše zařízení má technické podmínky k zajištění 
kompletní péče o hygienu klientů. S ohledem na zdravotní stav jsou klienti vedeni 
k samostatnosti a soběstačnosti při provádění osobní hygieny. V našem zařízení mají klienti 
možnost využít nabízených služeb kadeřnice a pedikérky. 
e) zprostředkování kontaktu se společenským prostředím 
Při zprostředkování kontaktu se společenským prostředím vycházíme z individuálních potřeb 
a přání našich klientů. Přestože podporujeme klienta v naplňování jeho osobních cílů, 
nejsme povinni zajistit naplnění všech jeho cílů. Vytváříme podmínky a informujeme ho 
tak, aby byl sám co nejvíce schopen aktivizovat své vlastní zdroje a přirozené vztahy. V rámci 
podpory při využívání běžně dostupných služeb spolupracujeme s některými institucemi 
přímo v našem zařízení. Zprostředkováváme také kontakt na ostatní externí odborníky a 
služby, které působí v našem regionu. Nenahrazujeme však běžně dostupné veřejné služby, 
ale vytváříme příležitosti, aby mohl klient takové služby využívat. V maximální míře 
podporujeme trvalý kontakt s rodinnými příslušníky a blízkými klientů. Klienti mají 
k dispozici přístup na internet, na společenských místnostech mohou využívat televize, 
rozhlasové přijímače a jiné další přehrávače zařízení. Klienti mohou mít i vlastní přijímače a 
přehrávače na pokoji. Mají také možnost objednat si vlastní denní tisk nebo získávat 
informace z denního tisku v zařízení. 
Za pomoci našich pracovníků klienti spolupracují s dětmi místních školek a škol, které si pro 
nás připravují rozličná kulturní vystoupení. Pravidelně každý týden mohou v našem zařízení 
klienti využívat bohoslužby. Pro zájemce jsou každoročně připravovány celodenní výlety, 
v průběhu roku připravujeme pro klienty další společenské akce. Podporujeme také účast na 
jiných společenských akcích, které jsou určeny pro širokou veřejnost.  
f) sociálně terapeutické činnosti 
Poskytování sociálně terapeutické činnosti vede k rozvoji nebo udržení osobních a sociálních 
schopností a dovedností podporujících sociální začleňování osob. V našem zařízení nabízíme 
socioterapie ve formě ergoterapie, muzikoterapie, procházky v zahradě, výlety po okolí, 
individuální nákupy s klientem nebo společenské akce mimo naše zařízení. Socioterapiemi 
podporujeme klienty k jejich osamostatňování při vyřizování osobních záležitostí, nabízíme 
pomoc a podporu při výkonu manuálních činností a sebeobsluhy. Poskytujeme poradenství 
v oblastech orientace v sociálních systémech, práva v oblasti vzdělávání. Poskytovanou 
psychoterapií posilujeme sociální začleňování klientů. 
g) aktivizační činnosti 
Aktivizační činnosti jsou činnosti, které vyplňují volný čas klientů. Podporují jejich dosavadní 
koníčky a zájmy, přispívají k tomu, aby klient i nadále zvládal úkony, které pro něj doposud 
byly samozřejmostí. Cílem těchto činností je umožnit klientovi rozvíjet jeho schopnosti a 
dovednosti a zároveň udržet v co nejdelším časovém horizontu stejnou úroveň soběstačnosti. 
O zájmové aktivity se starají výchovní nepedagogičtí pracovníci. Činnosti jsou zaměřeny na 
trénování paměti, ruční práce, řešení kvízů, sportovní a společenské hry, výlety, vycházky a 
jiné aktivizační činnosti. 
V rámci ošetřovatelské péče je prováděna bazální stimulace, která umožňuje lidem 
s postiženým vnímáním a poruchami hybnosti zlepšovat svůj stav cílenou stimulací 
smyslových orgánů. 
h) pomoc při uplatňování práv, oprávněných zájmů a při obstarávání osobních 
záležitostí 
Pomoc je realizována systémem metodických pokynů zajišťujícím našim klientům ochranu 
základních lidských práv, uplatňování vlastní vůle, jednání na základě vlastního rozhodnutí. 
Pomoc je postavena na individuálním přístupu při řešení osobních záležitostí, právní pomoci, 
jednání na úřadech, vyřizování podnětů a stížností. Stížnosti mohou podávat klienti 
zaměstnancům zařízení, ke kterým mají důvěru, vedoucím pracovníkům zařízení, do schránek 
k tomu určených nebo anonymně. Stížnost je řešena ihned po oznámení, max. do jednoho 
týdne. Každá stížnost je zapsána v knize stížností. Na informační tabuli mají klienti 
k dispozici seznam institucí, u kterých mohou vznést stížnost. 
 
 
Vrchlabí 11. 9. 2024  
 
 
 
Ing. Soňa Mašková, MBA 
 
 
 
 
 
 
 
        ředitelka   
 
 
 
