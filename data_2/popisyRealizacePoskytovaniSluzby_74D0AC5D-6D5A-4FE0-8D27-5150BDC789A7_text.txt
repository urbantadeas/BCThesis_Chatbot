Popis realizace poskytování sociálních služeb 
 
Název poskytovatele
Diakonie Vsetín
Druh služby
Domov pro seniory
Forma služby
Pobytová
Název zařízení a místo 
poskytování 
Domov Harmonie
Ohrada 1864, 755 01 Vsetín 
 
Poslání  
 
Posláním Domova Harmonie je poskytovat seniorům – uživatelům služby - laskavou 
podporu, sociální, ošetřovatelskou a zdravotní péči, aby zde prožívali svůj podzim života 
klidně, plnohodnotně a důstojně. Chceme pro ně vytvořit prostředí a životní podmínky, 
které by byly co nejvíce podobné opravdovému domovu. 
 
Cílová skupina  
 
Cílovou skupinou Domova Harmonie jsou senioři, kteří dosáhli 65-ti let, a kteří nejsou 
schopni pro svoji nemoc, zdravotní postižení nebo ztrátu soběstačnosti žít sami ve 
svém domácím prostředí, a jejich situaci není možné zvládnout ani za pomoci jejich 
blízkých či terénních služeb.  
 
Službu nelze poskytnout osobám, jejichž zdravotní stav vyžaduje poskytnutí zdravotní 
péče ve zdravotnickém zařízení, pokud osoba trpí akutní infekční nemocí a pokud není 
schopna kolektivního soužití z důvodu duševní poruchy nebo závislosti na alkoholu a 
jiných toxických látkách. 
 
 
Zásady poskytování sociální služby 
• Rovnost 
Domov Harmonie poskytuje služby uživatelům bez rozdílu pohlaví, rasy, barvy pleti, 
jazyka, víry a náboženství, politického či jiného smýšlení, národního nebo sociálního 
původu, příslušnosti k národnosti nebo etnické menšině, majetku, rodu nebo jiného 
postavení. 
• Individualita 
Pracovníci Domova Harmonie respektují individualitu a jedinečnost každého člověka, jeho 
potřeb a zájmů. To se promítá do individuálního přístupu k poskytování služby 
uživatelům. Zároveň je přihlíženo k celkové situaci každého uživatele, na všechny 
souvislosti, ne jen dílčí aspekty. Poskytování služby je přizpůsobováno individuálním 
potřebám uživatelů. 
• Úcta 
Úcta a respekt ke každému člověku jako Božímu stvoření je praktickým projevem 
křesťanského základu poskytování sociální služby. 
• Vlídnost 
Pracovníci Domova Harmonie za všech okolností zachovávají ke každému z uživatelů 
vlídný, laskavý přístup, hledají vždy mírné odpovědi a svým jednáním a vystupováním 
přispívají k pokojnému průběhu poskytování sociální služby. 
• Svoboda 
Pracovníci poskytují uživatelům maximální podporu svobodného rozhodování a realizace 
vlastních představ o životě v co nejvyšší míře, kterou jejich zdravotní stav dovolí, 
a respektují jejich svobodná rozhodnutí. 
 
 
Jednání se zájemcem o službu, vstup uživatele do služby 
 
Jednání se zájemcem o službu vede sociální pracovník Domova Harmonie nebo vedoucí 
služby. První informace zájemce často získává telefonicky, následně při osobním setkání 
v kanceláři sociální pracovnice (popř. vedoucí služby), kde získá následující informace: 
- 
informace o službě (veřejný závazek, rozsah služby, prostředí pro zajištění služby): 
písemně 
- 
výši úhrad: písemně 
- 
kontakty: telefonní číslo, www stránky, email: písemně  
- 
informace o provozních záležitostech, domácí řád: ústně 
- 
informace o cílové skupině služby, kontraindikace:ústně 
-    žádost o poskytnutí služby včetně jejích příloh: písemně 
-    v případě potřeby základní soc. poradenství 
-    další informace dle dotazů zájemce 
-    dle zájmu společná prohlídka zařízení  
Z jednání je veden zápis, který je uložen v kanceláři sociálního pracovníka. 
Následně: 
- 
Zájemce (rodinný příslušník, opatrovník) dodá sociální pracovnici vyplněnou žádost. 
-  Jestliže zájemce spadá do cílové skupiny služby, je na základě žádosti zapsán 
do evidence (pořadníku). 
-  Pokud se v Domově Harmonie uvolní místo, výběrová komise, na základě posouzení 
jednotlivých kritérií, vybere z evidence zájemců (pořadníku). 
-  Před zahájením služby navštíví sociální pracovník společně s vedoucí přímé péče 
zájemce v domácnosti, kde provede sociální šetření, předá vzor smlouvy (vysvětlí 
všechny potřebné body), domovní řád, výši úhrad a domluví se, jak konkrétně 
proběhne příchod zájemce do zařízení. Sociální pracovník s vedoucí přímé péče 
a zájemcem domluví v jakém rozsahu a jakým způsobem bude služba poskytována. 
-  Sociální pracovník zpracuje dokumentaci potřebnou k zahájení služby, zajistí předání 
všech informací pečujícímu personálu. 
-  V den zahájení služby dojde k podpisu smlouvy. 
-  Každý uživatel má již ode dne příchodu do zařízení přiděleného kontaktního 
pracovníka, který odpovídá za to, že služba bude probíhat dle individuálních potřeb 
uživatele. 
-  Všechna jednání probíhají společně se zájemcem i s pečující osobou.  
 
Popis služby 
Naplnění základních činností ze zákona 
 
Domov Harmonie je pobytová služba, která je poskytována nepřetržitě a obsahuje tyto 
základní činnosti: 
• Poskytnutí ubytování. 
• Poskytnutí stravy. 
• Pomoc při zvládání běžných úkonů péče o vlastní osobu. 
• Pomoc při osobní hygieně nebo poskytnutí podmínek pro osobní hygienu. 
• Zprostředkování kontaktu se společenským prostředím. 
• Sociálně terapeutické činnosti. 
• Aktivizační činnosti. 
• Pomoc při uplatňování práv, oprávněných zájmů a při obstarávání osobních 
záležitostí. 
 
 
 
 
 
 
Metody práce 
 
Poskytování služby je přizpůsobováno individuálním potřebám uživatelů. Vždy je 
přihlíženo k celkové situaci každého uživatele, na všechny souvislosti, ne jen na dílčí 
aspekty. Prioritou je podpora vlastní aktivity uživatele a spolupráce s rodinnými 
příslušníky a blízkými osobami uživatele. Snahu o vytvoření domácího prostředí 
podporuje také neformální oděv pracovníků. Pracovníci v přímé péči při své práci 
využívají metodu bazální stimulace, reminiscenci (práce se vzpomínkami) a pohybovou  
a taneční terapii.  
 
 
Pravidla pro vyřizování stížností 
 
Stížnost – je vyjádřená nespokojenost s kvalitou či způsobem poskytování služby, 
s organizací a řízením práce v Domově Harmonie. Pokud osoba stížnost podá, je vždy 
jako stížnost vyřizována, bez ohledu na její obsah. 
• Stížnost je možné podat kterémukoli zaměstnanci v přímé péči, vedoucí Domova 
Harmonie nebo řediteli Diakonie Vsetín.  
• Stížnost je možné podat ústně, písemně s podpisem či anonymně. 
• Všechny stížnosti eviduje vedoucí Domova Harmonie, popř. ředitel. 
• Stížnost není důvodem pro ukončení služby ani k diskriminujícímu jednání ze strany 
poskytovatele služeb a jeho zaměstnanců. 
• Do 28 dní od přijetí je stížnost vyřízena a stěžovatel obdrží písemnou odpověď.  
 
 
Pravidla pro ukončení služby 
Výpovědní důvody a výpovědní lhůty jsou součástí písemné smlouvy 
1) Smlouva může být ukončena vzájemnou dohodou smluvních stran, výpovědí jedné 
ze smluvních stran nebo úmrtím Uživatele. 
2) Uživatel a Poskytovatel se mohou kdykoliv dohodnout na ukončení Smlouvy 
o poskytování sociální služby. Dohoda je realizována písemnou formou s uvedením 
data, k němuž je sjednáno ukončení Smlouvy. 
3) Uživatel může tuto Smlouvu vypovědět kdykoliv bez udání důvodu.  
4) Pokud je ve Smlouvě o poskytování sociální služby stanovena adaptační lhůta, potom 
po dobu jejího trvání je výpovědní lhůta pro obě smluvní strany 7 kalendářních dní. 
Uživatel může Smlouvu vypovědět v adaptační lhůtě bez udání důvodu, Poskytovatel 
pouze z důvodů uvedených v bodě 6e) tohoto článku. Výpovědní lhůta počíná běžet 
prvním dnem následujícího týdne po doručení výpovědi druhé straně.  
5) Výpovědní lhůta v období mimo sjednanou adaptační lhůtu je jeden měsíc. Počíná 
běžet prvním dnem následujícího měsíce po měsíci, v němž byla písemná výpověď 
doručena druhé straně. 
6) Poskytovatel může Smlouvu vypovědět z těchto důvodů: 
a) Pokud uživatel vázne s úhradou za poskytované služby déle než jeden měsíc 
po výzvě k úhradě dlužné částky učiněné Poskytovatelem. 
b) Pokud uživatel nesplní povinnost oznámit změnu výše příspěvku na péči nebo výši 
příjmů (v případech, kdy uplatňuje úpravu úhrady). 
c) Pokud uživatel opakovaně, i po písemné výzvě k nápravě, porušuje Domácí řád. 
d) Jestliže uživatel jedná opakovaně, i po písemném napomenutí, se zaměstnanci 
nebo ostatními uživateli Poskytovatele způsobem, který je v rozporu se smluvním 
závazkem o respektování lidské důstojnosti, dodržování lidských práv a základních 
svobod všech osob, vstupujících poskytováním sociální služby do vzájemných 
kontaktů. 
e) Jestliže nastane takové zhoršení zdravotního stavu uživatele, které vylučuje 
poskytování sjednané sociální služby. 
f) Jestliže v průběhu kalendářního roku v součtu činí pobyt uživatele mimo Domov 
více než 70 dní vyjma hospitalizace nebo pobytu v léčebných zařízeních, neboť se 
má zato, že uživatel nepotřebuje sjednanou službu. S ohledem na individuální 
potřeby uživatele lze po vzájemné dohodě stanovený počet dní dodatkem této 
smlouvy upravit. 
7) Okamžitě může Poskytovatel ukončit Smlouvu, pokud uživatel závažným způsobem 
naruší kolektivní soužití, fyzicky napadne pracovníka Poskytovatele nebo jiného 
uživatele. Výpovědní lhůta v tomto případě činí 7 kalendářních dní. 
 
 
Úhrada za službu 
 
Uživatel služby je povinen zaplatit úhradu za ubytování a celodenní stravu v souladu  
s obecně závaznými předpisy. 
Uživatel je povinen zaplatit za poskytovanou péči za kalendářní měsíc částku ve výši 
přiznaného příspěvku na péči podle zákona č.108/2006 Sb. o sociálních službách. 
Pokud Uživatel ohlásí den předem svůj pobyt mimo Domov z osobních důvodů, je mu 
vrácena částka za stravu (násobek denní částky za stravu a počtu dní nepřítomnosti) 
a jedna třicetina příspěvku na péči za každý den. 
 
Prostory, materiální a technické vybavení (bezbariérovost) 
 
Služba je poskytována v nově zrekonstruovaném zařízení Domov Harmonie, Ohrada 
1864, Vsetín. Zařízení má tři nadzemní podlaží a je situováno uprostřed sídliště. Uživatelé 
obývají 22 jednolůžkových a 10 dvoulůžkových pokojů. Pokoje uživatelů jsou barevně 
vymalovány a vybaveny nábytkem, který je pro domácí prostředí běžný. V pokojích je 
mimo běžný nábytek elektrická polohovací postel. Pokud má uživatel zájem, může si po 
dohodě pokoj dovybavit svým nábytkem (křeslo, obraz, TV apod.). Na patrech se 
nacházejí společná WC a koupelny. Jednotlivé pokoje mají různou míru hygienického 
vybavení. Téměř všechny mají umývadlo, některé samostatné WC či sprchový kout. 
Některé pokoje disponují vlastním balkonem. Na každém podlaží mají uživatelé 
k dispozici jídelnu, ve které se mohou scházet nejen k jídlu, ale také k různým společným 
aktivitám. V 1. NP se nachází malá společenská místnost, která je přístupná také pro 
veřejnost. Celodenně jsou pro obyvatele i jejich blízké přístupné rozlehlé terasy. Všechny 
prostory domova jsou bezbariérové, zařízené podle potřeb uživatelů. Prostorný výtah je 
přístupný také přímo z parkoviště. 
 
 
 
Platnost od 1. 9. 2015 
 
Zpracovala: Bc. Jitka Adámková, vedoucí Domova HARMONIE 
 
