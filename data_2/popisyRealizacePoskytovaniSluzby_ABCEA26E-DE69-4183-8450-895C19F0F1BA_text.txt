 
Městský ústav sociálních služeb Klatovy, příspěvková organizace 
Balbínova 59/I, 339 01 Klatovy 
IČO 492 07 261, tel.: 376 347 112, 119, e-mail: musskt@musskt.cz 
 
Popis realizace služby 
Domov pro seniory 
Podhůrecká 815/III., 339 01 Klatovy 
 
Domov pro seniory v Klatovech, Podhůrecká 815/III. je začleněným zařízením příspěvkové 
organizace Městského ústavu sociálních služeb Klatovy. V souladu s ustanovením § 49 zákona 
č. 108/2006 Sb., o sociálních službách, poskytuje pobytové služby seniorům. 
 
Domov poskytuje sociální poradenství v souladu u stanovením § 37 odst. 2 zákona č. 
108/2006Sb., o sociálních službách.  
 
Městský ústav sociálních služeb zajišťuje dostupnou informaci o poskytované sociální službě, 
o kapacitě a způsobu poskytování sociální služby na internetu, vlastním informačním letákem 
a v brožuře o sociálních službách poskytovaných na Klatovsku.  
 
I. Veřejný závazek 
Poslání Domova pro seniory Klatovy 
Posláním Domova pro seniory v Klatovech je zajistit důstojné prostředí seniorům, kteří již 
nemohou nadále zůstat ve svém domácím prostředí. Pro naše klienty chceme vytvořit 
náhradní domov a poskytovat kvalitní péči tak, aby u nás prožili spokojený podzim života.  
 
Cílová skupina 
Senioři od 60 let, kteří mají sníženou soběstačnost z důvodu věku a zdravotního stavu a jejichž 
situace vyžaduje pravidelnou pomoc jiné fyzické osoby. Jedná se především o seniory, kteří se 
ocitli v nepříznivé situaci, kdy pro svůj věk, sníženou soběstačnost, nemoc a různá zdravotní 
postižení nejsou schopni zabezpečovat a uspokojovat své životní potřeby. 
 
Základní zásady poskytované služby: 
 zachování lidské důstojnosti, 
 pomoc vychází z individuálně určených potřeb, 
 podpora rozvoje samostatnosti, 
 neprohlubovat závislost na službě, 
 partnerství (spolupráce, vzájemná komunikace, respektování postojů, názorů 
uživatelů), 
 posilování sociálního začleňování (udržování sociálních vazeb, kontakt s rodinou, 
s přirozeným sociálním prostředím), 
 kvalita (týmová spolupráce, vzdělávání zaměstnanců, odbornost a bezpečnost 
poskytovaných služeb), 
 rovnost (bez diskriminace), 
 dodržování lidských práv. 
 
II. Zájemce o službu  
 
Zájemce o službu může přímo kontaktovat a navštívit domov, nebo sociální pracovnici MěÚSS 
Klatovy, p.o., kde jsou mu poskytnuty potřebné informace o možnostech a podmínkách 
poskytování sociální služby na základě zpracovaných vnitřních pravidel služby, vnitřních 
pravidel ve zjednodušené formě, popřípadě v AAK. 
Společně projednají jeho očekávání, požadavky, které by bylo možné realizovat právě 
prostřednictvím sociální služby. Sociální pracovnice zjišťuje nepříznivou sociální situaci 
zájemce a to, zda zájemce spadá do cílové skupiny domova.  
Pokud zájemce spadá do cílové skupiny a nepříznivá sociální situace je taková, že službu 
domova zájemce potřebuje a jeho zájem trvá, je mu předána žádost do domova. Žádosti 
přijímá sociální pracovnice MěÚSS Klatovy. p.o. a ta dle pravidel MěÚSS zařadí tuto žádost do 
pořadníku čekatelů a provede záznam o jednání se zájemcem.  
 
III. Přijetí do domova  
 
Po uvolnění kapacity osloví sociální pracovnice domova ze schválených žádostí komisí zájemce 
a jednají o případném uzavření smlouvy.  
Přijetí do domova je věnována značná pozornost, neboť patří k nejvýznamnějším životním 
rozhodnutím učiněným jednotlivci nebo jeho zástupci. S budoucím klientem je navázána 
spolupráce již před nástupem, dle posouzení situace je provedena návštěva budoucího 
uživatele, aby mohl získat potřebné informace a dále je mu nabídnuta možnost navštívit 
domov a setkat se s jeho zaměstnanci ještě před definitivním rozhodnutím o přijetí 
nabídnutého umístění. Sociální pracovnice informuje zájemce o sociální službu o všech 
právech a povinnostech, které pro něho vyplynou ze smlouvy o poskytování sociálních služeb, 
o způsobu poskytování služeb a úhradách za tyto služby.  
O poskytnutí pobytové sociální služby v domově uzavírá žadatel písemnou smlouvu s 
Městským ústavem sociálních služeb Klatovy, příspěvková organizace.  
 
MěÚSS Klatovy,p.o. může odmítnout uzavřít smlouvu o poskytnutí sociálních služeb, pokud:  
 
 neposkytuje soc. službu, o kterou žadatel žádá, a to i s ohledem na vymezení okruhu 
osob v registru poskytovatelů sociálních služeb, 
 nemá dostatečnou kapacitu k poskytnutí soc. služby, o kterou žadatel žádá – v tomto 
případě je žádost zařazena do evidence žadatelů, 
 zdravotní stav žadatele vylučuje poskytnutí sociální služby. Dle § 36 Vyhlášky č. 
505/2006 Sb., kterou se provádějí některá ustanovení zákona o sociálních službách, se 
poskytnutí pobytové sociální služby vylučuje, jestliže:  
             1) zdravotní stav žadatele vyžaduje poskytnutí ústavní péče ve zdravotnickém zařízení,  
             2) žadatel není schopen pobytu v zařízení sociálních služeb z důvodu akutní infekční  
                  nemoci,  
             3) chování osoby by z důvodu duševní poruchy závažným způsobem narušovalo  
                 kolektivní soužití.  
 
 osobě, která žádá o poskytnutí sociální služby, vypověděl v době kratší než 6 měsíců 
před touto žádostí smlouvu o poskytnutí téže sociální služby z důvodu porušování 
povinností vyplývající ze smlouvy.  
 
IV. Pobytová sociální služba  
 
V domově pro seniory se poskytují pobytové služby, které obsahují tyto základní činnosti: 
ubytování, stravování a péči. Nad rámec uvedených základních činností poskytuje domov svým 
klientům fakultativní činnosti uvedené ve Vnitřních pravidlech DpS, kde je přílohou stanovena 
i jejich úhrada.  
V domově je poskytováno ubytování, které zahrnuje také topení, teplou a studenou vodu, 
elektrický proud, úklid, praní, drobné opravy ložního i osobního prádla, ošacení a žehlení.  
Domov zajišťuje svými zaměstnanci stravování, které je přizpůsobeno svým složením, 
množstvím a úpravou věku a zdravotnímu stavu klientů. Domov poskytuje stravu normální 
(D3), s omezením tuků (D4), diabetickou (D9) a kombinaci diety s omezením tuků a diabetické 
stravy (D9/4).  
Domov zajišťuje péči, která zahrnuje: pomoc při zvládání běžných úkonů péče o vlastní osobu, 
pomoc při osobní hygieně nebo poskytnutí podmínek pro osobní hygienu, zprostředkování 
kontaktu se společenským prostředím, sociálně terapeutické činnosti, aktivizační činnosti, 
pomoc při uplatňování práv, oprávněných zájmů a při obstarávání osobních záležitostí.  
Ubytování a stravování hradí uživatel služby ze svého příjmu, kdy mu musí po této úhradě 
zůstat alespoň 15% jeho příjmu.  
Úkony péče jsou zákonem stanovené činnosti, které je domov povinen poskytnout za úhradu 
ve výši přiznaného příspěvku na péči.  
Přímou obslužnou péči poskytují pracovníci v sociálních službách. Ošetřovatelskou péči 
poskytují všeobecné a praktické sestry.  
S každým uživatelem služby je plánován průběh poskytování sociální služby podle osobních 
cílů, potřeb a schopností. Domov vede individuální záznamy o průběhu poskytování sociální 
služby v elektronické podobě a hodnotí průběh poskytování sociální služby za účasti uživatele, 
je-li to možné s ohledem na jeho zdravotní stav. Každý uživatel má přiděleného klíčového 
pracovníka.  
Domov má zpracován plán kulturních a společenských akcí na celý rok a dále nabízí týdenní 
program různých aktivit, ze kterých si klienti dle svých zájmů, zálib, dovedností a potřeb 
mohou vybrat. Jsou to např. skupinové cvičení, kroužek ručních prací, společné zpívání, 
trénování paměti, kavárna apod. Také se nezapomíná na imobilní uživatele, se kterými se 
rovněž pracuje dle jejich individuálních potřeb a zájmů. 
Uživatelé služby se podílejí na uspořádání života v domově svými zvolenými zástupci. 
Domov má zpracována vnitřní pravidla, která vycházejí z ustanovení obecně platných norem 
a ze znalosti prostředí domova.  
Na organizační řád, který vydal MěÚSS Klatovy, p.o. navazuje provozní řád a vnitřní pravidla 
domova. Provozní řád je schválen orgánem ochrany veřejného zdraví.  
