 
 
 
POPIS REALIZACE POSKYTOVÁNÍ SOCIÁLNÍ SLUŽBY  
V DOMOVĚ SV. ALŽBĚTY V JABLUNKOVĚ 
 
Poslání Domova sv. Alžběty 
• 
Konvent sester alžbětinek v Jablunkově poskytuje pobytovou sociální službu seniorům 
v domově, který je umístěn ve vyhrazené části klášterní budovy. Podle patronky řádu nese 
název Domov sv. Alžběty.  
• 
Ubytování, stravování a péče podle individuálních potřeb je poskytována 69 osobám. Naší 
snahou je, aby u nás každý nalezl nový domov, kde může svůj život prožívat důstojně, 
v ovzduší důvěry, radosti a pokoje. 
 
Službu poskytujeme 
 
osobám starším 60-ti let, které mají sníženou soběstačnost zejména z důvodu věku, jejichž 
situace vyžaduje pravidelnou pomoc jiné osoby; 
nemůžeme poskytovat službu osobám: 
 
jejichž chování narušuje kolektivní soužití  
 
jejichž zdravotní stav změněný chronickým duševním onemocněním, závislostí na návykových 
látkách nebo demencí vyžaduje poskytování služby přizpůsobené jejich specifickým potřebám 
 
jejichž onemocnění nebo postižení vyžaduje speciální způsob komunikace  
 
jejichž závažné akutní infekční onemocnění vyžaduje ústavní péči ve zdravotnickém zařízení  
 
Cílem služby je obyvatel domova, 
 
kterému je poskytována přiměřená podpora a pomoc podle jeho potřeb s využitím jeho 
vlastních možností 
 
jehož důstojnost, vůle, práva a soukromí jsou respektována a je přijímán ve své jedinečnosti 
 
jehož schopnosti, aktivity a zájmy jsou podporovány 
 
kterému zprostředkováváme snadný přístup ke zdravotním a veřejným službám  
 
který se může spolehnout, že mu budeme nablízku v utrpení, že nebude trpět nesnesitelnou 
bolestí, budeme mu pomáhat vyrovnat se s vlastním stářím a skutečností smrti a doprovázet ho 
v posledních hodinách jeho pozemského života 
 
Řídíme se těmito zásadami: 
 
vidět v každém obyvateli domova Bohem milovanou osobu, která je hodna naší lásky a úcty 
 
vytvářet klima vzájemné důvěry 
 
přistupovat ke každému s empatií, trpělivostí, pochopením a laskavostí 
 
plnit svěřené úkoly zodpovědně, s obětavostí a nezištností 
 
spolupracovat a vzájemně si při práci pomáhat  
 
V domově poskytujeme: 
 
ubytování včetně úklidu, praní a žehlení prádla a šatstva 
 
celodenní stravování 
 
pomoc při zvládání běžných úkonů péče o vlastní osobu 
 
pomoc při osobní hygieně nebo poskytnutí podmínek pro osobní hygienu 
 
zprostředkování kontaktu se společenským prostředím 
 
sociálně terapeutické činnosti 
 
aktivizační činnosti 
 
pomoc při uplatňování práv, oprávněných zájmů a při obstarávání osobních záležitostí 
 
poskytování zdravotní péče, zejména ošetřovatelské a rehabilitační 
 
základní sociální poradenství 
 
duchovní podpora podle individuálních potřeb a přání 
 
 
UBYTOVÁNÍ A STRAVOVÁNÍ 
Domov svaté Alžběty je součástí klášterní budovy Konventu sester alžbětinek v Jablunkově. 
Nachází se v příjemné klidové zóně. Od centra města je vzdálen asi 10 minut cesty pěšky.  
Domov má kapacitu 69 míst. K bydlení slouží klientům 21 jednolůžkových a 24 dvoulůžkových 
pokojů. Toalety a koupelny jsou pro uživatele snadno dostupné z chodby nebo z pokoje a 
přizpůsobené jejich potřebám. Pokoje jsou vybaveny polohovacími lůžky, nočními stolky, nábytkem 
a dorozumívacím zařízením, které napomáhá k rychlé komunikaci s personálem a zároveň slouží 
jako telefon, rádio či místní rozhlas. Na pokojích klientů nechybí předměty, které jsou jim milé a 
přispívají k vytvoření domácího prostředí.  
Naši zaměstnanci zajišťují úklid pokojů klientů a společných prostor domova, praní a žehlení 
ložního a osobního prádla a jeho drobné opravy. 
 Návštěvy mohou klienti přijímat kdykoliv během dne na svém pokoji nebo v jiných prostorách 
domova a jeho areálu; mají k dispozici společenské místnosti, jídelny, nádvoří a park. 
Klientům je poskytováno celodenní stravování podle diet. Strava je připravována v kuchyni domova 
a dovážena do jídelen, jejichž součástí jsou kuchyňky vybavené mikrovlnou troubou, varnou 
konvicí a chladničkou.  
Klientům, kteří to potřebují, přinášíme jídlo a nápoje na pokoj nebo jim pomáháme při jejich 
podávání.  
 
 
SOCIÁLNÍ A ZDRAVOTNÍ PÉČE  
Klientům, kteří to potřebují, pomáháme při vyřizování běžných osobních záležitostí, při upevňování 
kontaktu s rodinou a přirozeným sociálním prostředím, při vyřizování na úřadech apod. 
Klientům poskytujeme pomoc a podporu při běžných úkonech péče o vlastní osobu a při osobní 
hygieně podle jejich potřeb.   
Poskytujeme potřebnou zdravotní a ošetřovatelskou péči jako podávání léků, aplikace injekcí, 
převazy ran a kožních defektů, EKG vyšetření, měření glykémie apod. Se zdravotními 
pojišťovnami, u kterých jsou naši klienti registrováni, máme uzavřenou zvláštní smlouvu o 
poskytování a úhradě ošetřovatelské a rehabilitační péče. Klienti mají možnost zůstat v péči svého 
praktického lékaře – praktičtí lékaři navštěvují domov zpravidla jednou týdně nebo dle potřeb 
klientů. Podle dohodnutého harmonogramu do domova dochází internista, neurolog, psychiatr, 
stomatolog, urolog, rehabilitační lékař aj. 
Na základě ordinace lékaře mohou být klientům poskytovány rehabilitační služby. Domov je 
vybaven přístroji pro elektroléčbu a magnetoterapii, ultrazvukem, terapeutickým laserem a 
biolampou, pohybovým přístrojem MotoMed, který účinně pomáhá při aktivní i pasivní pohybové 
léčbě horních a dolních končetin, a speciální polohovací vanou s perličkovou koupelí.  
 
VOLNOČASOVÉ AKTIVITY 
Pomáháme klientům příjemně a smysluplně trávit volný čas. Podle svých zájmů, přání a možností 
se věnují svým koníčkům. Společně sledují videoprogramy, hrají společenské hry, povídají si, 
zpívají apod.  
V domově pořádáme společenské akce, navštěvují nás hudební a folklorní soubory. Radost a 
osvěžení přinášejí klientům vystoupení dětí mateřských a základních škol. Na konci masopustu 
bývá maškarní bál. Připravujeme divadelní představení, do kterých se snažíme zapojit i ochotníky 
z řad klientů.  
K nejoblíbenějším akcím patří opékání párků či smažení "vaječiny" v parku domova, které 
doprovázejí hry, soutěže, závody, hudba a zpěv.  
V domově mají klienti k dispozici bufet, kavárnu a společenské místnosti, kde si mohou posedět a 
popovídat nebo také oslavit narozeniny či svátek.  
Máme k dispozici devítimístné auto, ve kterém mohou cestovat také čtyři osoby na vozíku. Díky 
tomu mohou klienti zajet do města, aby si vyřídili své osobní záležitosti, využili lékařských nebo 
jiných služeb, obstarali si nákupy apod. Organizujeme výlety autem do okolí a klienti navštěvují 
místa, která jsou jim blízká nebo pro ně zajímavá. 
Klienti rádi posedí na nádvoří u fontány, ve stínu pergol, na lavičkách v parku či zahradě s 
ovocnými stromy, květinovými a zeleninovými záhony. Mohou navštívit hospodářství s domácími 
zvířaty. Všude se dostanou snadno, protože domov i jeho okolí jsou bezbariérově přístupné. 
Klienti si mohou zapůjčit knížky nebo časopisy v knihovně domova. Těm, kteří rádi kuchtí, slouží 
kuchyňka, kde si mohou připravit oblíbené pokrmy nebo se zapojit do společných programů. 
Do domova pravidelně docházejí dobrovolníci, kteří nezištně věnují svůj um a energii ve prospěch 
klientů. Pomáhají jim naplňovat volný čas: naslouchají jim, povídají si s nimi, doprovázejí je na 
procházkách, předčítají jim z knih a časopisů; někteří se zapojují do volnočasových aktivit, 
pomáhají při různých akcích pořádaných domovem, výletech apod.  
 
DUCHOVNÍ PODPORA 
Klientům domova poskytujeme duchovní podporu podle jejich přání a potřeb. Mají možnost 
účastnit se bohoslužeb v klášterním kostele a ve stanovené dny také v kapli domova. Klienti kapli 
využívají rovněž k tiché osobní modlitbě, ke společné modlitbě, k adoraci eucharistického Krista 
nebo k poslechu náboženských písní. 
Prostřednictvím vnitřního TV-rozvodu mohou klienti sledovat bohoslužby a dění v kostele. Těm, 
kteří si to přejí, kněz přináší na pokoj sv. přijímání. Klienti mají možnost kromě jiných programů 
sledovat vysílání křesťanských televizí, účastnit se náboženských přednášek nebo požádat o 
duchovní rozhovor kněze či řeholní sestru.  
Pamatujeme rovněž na duchovní potřeby klientů jiných vyznání a zprostředkováváme jim 
potřebnou duchovní podporu prostřednictvím představitelů příslušných církví. 
Doprovázíme klienty při nalézání smyslu utrpení, pomáháme jim vyrovnávat se s vlastním stářím a 
jsme jim nablízku v posledních hodinách pozemského života. 
 
JEDNÁNÍ SE ZÁJEMCEM O SOCIÁLNÍ SLUŽBU A SMLOUVA O POSKYTOVÁNÍ SLUŽBY 
O službách poskytovaných v domově informujeme veřejnost prostřednictvím brožurek, 
internetových stránek, informací v tisku nebo prostřednictvím osobního kontaktu.  
Každý, kdo projeví zájem o pobyt v domově a splňuje nebo v budoucnu může splňovat kritéria 
přijetí, je informován o službách, které domov poskytuje nebo zprostředkovává, a seznámen s 
přibližnou čekací dobou na umístění. V domově je vedena evidence žadatelů o umístění. Pokud se 
předpokládá, že se v blízké době uvolní vhodné místo, zasílá se žadateli dotazník, ve kterém je 
zjišťováno, zda žadatel na přijetí trvá a zda splňuje podmínky přijetí. O přijetí rozhodují pověření 
pracovníci domova. Při posuzování žádostí se zohledňuje zejména sociálně-zdravotní situace 
žadatele, možnost péče rodiny nebo jiných sociálních služeb, doba vedení v evidenci žadatelů.  
Žadatel je před přijetím pozván k prohlídce domova a jsou mu poskytnuty potřebné informace 
spojené s přijetím do domova. Je seznámen se smlouvou o poskytování služby.  
Při nástupu klienta do domova je s ním uzavřena smlouva o poskytování služby a klient si podle 
svých potřeb vybere z nabídky poskytovaných činností. Na podkladě těchto zjištění je sestaven 
výchozí plán pomoci a podpory.  
V době adaptace klíčový pracovník i ostatní pracovníci v přímé péči věnují klientovi zvýšenou 
pozornost. Klient je seznamován s novým prostředím, s pracovníky a ostatními obyvateli. 
Postupně je zasvěcován do domácího řádu a denních zvyklostí domova. Je seznamován 
s aktivizačními, kulturními a duchovními programy a informován o možnostech zprostředkování 
zdravotní péče a dalších služeb poskytovaných domovem nebo jinými subjekty.  
 
 
INDIVIDUÁLNÍ PLÁNOVÁNÍ PRŮBĚHU SOCIÁLNÍ SLUŽBY 
Služba je plánována individuálně s ohledem na vnitřní zdroje a možnosti klienta tak, aby mu byla 
podporou a směřovala k udržení, případně rozvoji jeho samostatnosti a nezávislosti. Sleduje 
dosažení dohodnutých osobních cílů a je plánována společně s klientem, a pokud si to klient přeje, 
také s dalšími osobami, které jsou pro něho důležité. Ty se mohou účastnit plánování služby po 
celou dobu jejího poskytování. Postup při plánování služby je následující:  
 
Pověřený pracovník ve vstupním rozhovoru projedná s klientem jeho potřeby, zjišťuje, jaké jsou 
jeho představy a očekávání týkající se poskytované služby a pomáhá mu formulovat osobní 
cíle, kterých chce při řešení vlastní nepříznivé situace s pomocí služby dosáhnout. Na podkladě 
těchto zjištění je spolu s klientem vytvořen výchozí plán pomoci a podpory. Ten je pak předán 
klíčovému pracovníkovi, který se stává organizátorem dalšího plánování služby pro daného 
klienta.  
 
Klíčový pracovník si v době adaptace pozorně všímá nového klienta a zjišťuje jeho skutečné 
potřeby a přání. Na základě zjištěných skutečností klíčový pracovník (dále KP) spolu s klientem 
doplňuje osobní plán pomoci a podpory.  
 
Osobní plán KP spolu s klientem pravidelně – nejméně jednou za šest měsíců – vyhodnocuje a 
aktualizuje. Dojde-li k výraznější změně potřeb či schopností klienta, plán se aktualizuje dříve. 
Změny v plánu jsou písemně zaznamenávány KP, který je zodpovědný za předávání těchto 
informací ostatním pracovníkům domova, kteří spolu s klientem zodpovídají za realizaci plánů.  
 
Osobní plán pomoci a podpory je součástí osobní dokumentace, do níž může nahlížet klient i 
osoby, které sám určí. O této možnosti je klient informován.  
Každý klient domova má svého KP, na kterého se může s důvěrou obracet se svými potřebami. 
Klienti říkají KP „MOJE SESTŘIČKA“. Aby si svou sestřičku lépe zapamatovali, dostanou po 
příchodu do domova její vizitku s fotografií a jménem. 
Pokud klient není s KP spokojen, má právo požádat o změnu. Také KP může požádat o změnu 
klienta, který mu byl svěřen.  
Každý pracovník věnující se přímé péči zná alespoň rámcově obsah všech částí služby, která je 
jednotlivým klientům poskytována, a ví, kdo je KP jednotlivých klientů, na kterého se může obrátit 
s dotazy či vlastními postřehy týkajícími se jednotlivých klientů.  
Systém klíčových pracovníků pomáhá službu zkvalitňovat, co nejvíce ji přizpůsobovat 
individuálním potřebám klientů a vytváří podklady pro dlouhodobé plánování služby.  
 
STÍŽNOSTI NA KVALITU NEBO NA ZPŮSOB POSKYTOVÁNÍ SOCIÁLNÍ SLUŽBY  
Každý klient domova nebo jeho zákonný zástupce, rodinný příslušník či jiná osoba, kterou si klient 
zvolí za svého zástupce, může podat stížnost na kvalitu nebo způsob poskytování služby. Stížnost 
může být podána ústně nebo písemně.  
Stížnosti vyřizují pověřené pracovnice podle svých kompetencí. Stížnost může být podána také 
anonymně do schránek umístěných na každém oddělení. Stížnost musí být vyřízena do 28 dnů od 
data podání. Stěžovatel je s výsledkem vyřízení stížnosti vyrozuměn písemně. Odpověď musí být 
stěžovateli srozumitelná. Je-li to možné, pracovník provede opatření, aby se situace neopakovala. 
Každá stížnost včetně závěrů z jejího prošetření a způsob, jak byl stěžovatel o vyřízení 
vyrozuměn, jsou zaznamenány v Seznamu stížností. Proti vyřízení své stížnosti se klient může 
odvolat k vedoucí domova. Pokud klient ani poté není s vyřízením své stížnosti spokojen, má 
právo se odvolat na další instituce. 
Stížnosti jsou pro nás důležitým poselstvím o spokojenosti s poskytovanou službou a o tom, zda 
služba odpovídá potřebám uživatelů. Je to důležitý zdroj informací o možnostech, jak zlepšit 
službu.  
 
NÁVAZNOST NA DALŠÍ DOSTUPNÉ ZDROJE 
 
umožňujeme klientům využívat služby, na které byli zvyklí  
 
vyhledáváme a spolupracujeme s institucemi a odborníky, jejichž služby klient označí za 
potřebné k naplnění svých osobních cílů 
 
vytváříme seznam odborníků a institucí, se kterými spolupracujeme 
 
pracovníci vědí, na koho se mají obrátit, pokud potřebují zajistit návaznou nebo doplňkovou 
službu klientům  
 
vytváříme příležitosti pro smysluplné vztahy klienta s blízkými, přáteli nebo známými 
 
klient může přijímat návštěvy kdykoliv během dne - v domově a jeho areálu 
 
pokud návštěvy dojíždějí za klientem zdaleka, mohou po předchozí dohodě v domově přespat 
 
pokud chtějí blízcí doprovázet klienta při umírání, mohou být v jeho blízkosti i v noci  
Další příležitosti zapojení klientů do ekonomického, sociálního a kulturního života společnosti jsou 
uvedeny v předchozích kapitolách.  
 
POTŘEBNOST SLUŽBY 
Domov sv. Alžběty byl otevřen v listopadu 1991 v části klášterního objektu, který nám byl 
navrácen. Na Jablunkovsku tehdy chyběl domov pro seniory a mnozí místní občané byli nuceni ve 
stáří opustit prostředí, ve kterém prožili značnou část svého života.  
Domov měl původně kapacitu 60 míst. Protože žadatelé museli čekat na umístění i několik let, bylo 
žádoucí využít všechny vhodné prostory (včetně půdních) a kapacita domova je v současné době 
69 míst.  
O naše služby je velký zájem také z řad občanů mimo spádovou oblast (ze vzdálenějších míst 
kraje).  
 
 
Datum revize: 30. 1. 2024 
 
 
 
s. M. Imelda Anna Bojková 
představená Konventu sester alžbětinek v Jablunkově 
vedoucí domova 
Anna 
Bojková
Digitálně podepsal 
Anna Bojková 
Datum: 2024.01.30 
16:28:56 +01'00'
