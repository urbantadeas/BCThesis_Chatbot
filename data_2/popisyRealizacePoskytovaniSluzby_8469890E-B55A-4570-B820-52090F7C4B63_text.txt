 Oblastní spolek Českého červeného kříže Karviná,  
Gerontocentrum, nestátní zařízení pro seniory v Českém Těšíně, Střelniční č. 3 
  
Popis realizace poskytování sociální služby – 
domov pro seniory dle § 49 zákona č. 108/2006 Sb., o sociálních službách  
 
Poslání sociální služby:  
Posláním zařízení je poskytovat podporu, pomoc nebo péči seniorům, kteří z důvodu věku, 
ztráty soběstačnosti a následné vysoké míry závislosti na pomoci jiné fyzické osoby, již 
nezvládají život ve svém obvyklém (domácím) prostředí. Posláním je poskytnutí bezpečí  
a podpory nebo péče na míru seniorovi tak, aby byla respektována jeho důstojnost a veškerá 
lidská práva. 
 
 
Cíle služby:  
 naše zařízení nenabízí pouze možnost bydlení, stravu, odpočinek, péči o hygienu,  
ale také pocit bezpečí, zázemí a sounáležitosti, 
 pomoc přijímat změnu prostředí, 
 zajištění  důstojného života a všech lidských práv, 
 respektující přístup k individuálním potřebám jednotlivých uživatelů, 
 podpora v oblastech životních potřeb, aby se uživatel cítil komfortně a nestal  
se závislý na sociální službě v oblastech, kde podporu nebo péči nepotřebuje, 
 udržení kontaktu s rodinou a přáteli, 
 vytváření podmínek pro aktivní způsob života, 
 respektování individuální duchovní potřeby uživatelů, 
 citlivé doprovázení uživatele v průběhu života. 
 
 
 
Cílová skupina:  
Zařízení poskytuje sociální služby: 
 seniorům starším nad 80 let,  
 seniorům mladším 80 let v akutní nepříznivé sociální situaci,  
 seniorům se sníženou mobilitou a imobilním seniorům, 
 seniorům, jejichž chování nenarušuje práva ostatních uživatelů, a v důsledku svého 
zdravotního stavu nebo postižení nevyžadují péči v domovech pro osoby  
se zdravotním postižením, nebo v domovech se zvláštním režimem.  
 
 
Okruh osob, kterým není služba v Gerontocentru ČČK určena 
Zařízení nemůže sjednat poskytování sociálních služeb s osobami, které nespadají do cílové 
skupiny uživatelů, kterým je naše služba určena.  
 
 
Poskytnutí pobytové sociální služby dále vylučuje 
V souladu s ustanovením § 91 odst. 3) zákona č.108/2006 Sb., o sociálních službách, ve znění      
pozdějších předpisů, může zařízení ve vybraných případech i odmítnout poskytnutí sociálních 
služeb, a to v případě kdy: 
 zařízení neposkytuje služby, o které osoba žádá, 
 zařízení nemá volnou kapacitu, 
 žadatel nespadá do okruhu osob, pro které je zařízení určeno v souladu s ustanovením 
§ 49 zákona č. 108//2006 Sb., o sociálních službách, ve znění pozdějších předpisů, jak 
je dále uvedeno. 
 
 
Zásady poskytované služby:  
 
individuální přístup ke každému uživateli dle jeho individuálních potřeb a/nebo přání  
a cílů z nich vycházejících, 
 
respektujeme individualitu a osobnost každého zájemce/uživatele např. přizpůsobením 
našeho slovního projevu k uživateli. Zohledňujeme klientův zdravotní stav, prostředí, 
ze kterého přichází a snažíme se co nejvíce respektovat jeho zvyky, např. v oblasti 
sebepéče, režimu dne, aj. z domácího prostředí, 
 
respektování soukromí a důstojnosti uživatele, 
 
respektování vlastního názoru a volby uživatele, 
 
profesionální přístup – pracovníci splňují potřebnou kvalifikaci k výkonu sociálního 
pracovníka a pracovníka v sociálních službách. Pracovníci si rozšiřují vzdělání  
a profesně se dále rozvíjí prostřednictvím kurzů, školení, seminářů, atd. Nově nabyté 
dovednosti aplikují při poskytování služby s cílem neustálého zkvalitňování 
poskytované služby. 
 
Základní poskytované činnosti 
 poskytnutí ubytování, včetně praní a žehlení prádla, úklidu, 
 poskytnutí celodenní stravy, 
 pomoc při zvládání běžných úkonů péče o vlastní osobu, 
 pomoc při osobní hygieně, 
 zprostředkování kontaktu se společenským prostředím, 
 sociálně terapeutické činnosti, 
 aktivizační činnosti, 
 pomoc při uplatňování práv, oprávněných zájmů a při obstarávání osobních záležitostí. 
V rámci poskytovaných služeb zajišťujeme i základní sociální poradenství.  
 
Naše služby jsou poskytovány v souladu se zákonem č. 108/2006 Sb., o sociálních službách a 
vyhláškou č. 505/2006 Sb., kterou se provádí některá ustanovení zákona o sociálních 
službách, v platném znění.  
 
 
 
 
 
Materiální a technické zabezpečení realizace sociální služby:  
 
Zařízení se nachází v bytové zástavbě Českého Těšína. Místo je snadno dostupné díky své 
poloze na jedné z hlavních ulic města, směřujících k přechodu do Polska. Je snadno dostupné 
i díky své poloze, která je situována v blízkosti vlakového nádraží a zastávek městské 
hromadné dopravy.  
Gerontocentrum ČČK sestává z jedné čtyřpodlažní budovy, součástí objektu je suterén  
s provozním zázemím. V minulých letech prošla budova rekonstrukcí, při které došlo  
k celkové výměně oken, zateplení fasády a přístavbě venkovního výtahu.  
Budova, ve které Gerontocentrum ČČK poskytuje sociální službu, je cca 130-135 let stará,  
a do 20.8. 2003 byla výhradně majetkem města Český Těšín.  
20.8. 2003 město tuto nemovitost darovalo Oblastnímu spolku Českého červeného kříže 
Karviná. K budově zařízení náleží i přilehlá zahrada, která je taktéž majetkem Oblastního 
spolku ČČK Karviná a slouží k odpočinku a volnočasovým aktivitám uživatelů služby.  
Provoz zařízení byl zahájen 1.10. 1994. Na financování vybavenosti se v tehdejší době 
podílelo jak samotné město Český Těšín, tak i Úřad práce Karviná a MPSV ČR.  
Vzhledem k umístění objektu v husté městské zástavbě zařízení nedisponuje dostatkem 
parkovacích míst pro osobní vozidla.  
V celém objektu jsou provedeny bezbariérové úpravy, uživatelům i zaměstnancům jsou  
k dispozici 2 výtahy.  
 
Pro domov pro seniory jsou vyčleněny prostory v 1. a 2. nadpodlaží. Celková kapacita 
domova pro seniory je 32 míst. Ubytování je zajištěno v jedno až třílůžkových pokojích se 
sociálním zařízením. Pokoje jsou vybaveny standartním zařízením – polohovacími lůžky se 
zdravotní matrací, nočními stolky s výsuvnou servírovací deskou, stolem, židlemi, skříněmi  
s nástavci, televizorem a přenosným rádio přijímačem, případně dalšími kusy nábytku. Pro 
péči o uživatele jsou k dispozici koupací vozíky a další potřebné pomůcky.  
 
V 
1. 
nadpodlaží 
jsou 
situovány 
kanceláře 
administrativního 
úseku  
a sociální pracovnice. Dále je zde společenská místnost pro uživatele, kuchyňka pro 
rozdělování jídla, přiváženého od externího dodavatele stravy, která je vybavená mikrovlnnou 
troubou, chladničkou a kombinovaným sporákem. K dispozici je zde centrální koupelna a 
úklidová místnost. Dále se zde nachází pokoje uživatelů, a to jedno až třílůžkové – celkem pro 
10 uživatelů služby.  
V 2. nadpodlaží je situována pracovna personálu, přípravna, centrální koupelna, úklidová 
místnost, kuchyňka a jedno až třílůžkové pokoje – celkem pro 22 uživatelů služby.  
V 3. nadpodlaží se nachází, skladové prostory, kancelář provozně technického  
a administrativního úseku a strojovna výtahu.  
V suterénu jsou umístěny skladovací prostory, šatny zaměstnanců, dílna údržby, prádelna (3 
automatické pračky pro drobné praní), jídelna pro zaměstnance a kuchyňka, vybavená 3 
myčkami na nádobí, kombinovaným sporákem, mikrovlnnou troubou. 
 
Stravování je zajišťováno dodávkami stravy od externího dodavatele. Je zajištěno v rozsahu 
3 hlavních jídel denně. Strava je přizpůsobena svým složením, množstvím a úpravou věku  
a zdravotnímu stavu uživatelů.  
 
Zdravotní a ošetřovatelská péče je uživatelům zajišťována zdravotnickým personálem, ve 
spolupráci se smluvním praktickým lékařem, který je v zařízení přítomen 1x týdně. Mimo 
stanovené ordinační hodiny praktického lékaře je zdravotní péče v případě potřeby 
zajišťována pohotovostní lékařskou službou.  
Sociální zajištění služby zabezpečují pracovníci v sociálních službách, kteří poskytují 
přímou obslužnou péči a aktivizační činnosti, a dále sociální pracovnicí, zajišťující základní 
sociální poradenství, včetně vedení sociální agendy. 
 
 
Fakultativní služby:  
Fakultativní služby jsou služby pro uživatele poskytované nad rámec základních služeb v zařízení. 
Poskytování těchto služeb si uživatel objednává individuálně prostřednictvím svého klíčového 
pracovníka nebo pracovníků přímé obslužné péče. Tyto služby si uživatelé hradí z vlastních 
finančních prostředků, v rámci zůstatku důchodů. Služby se hradí prostřednictvím depozitního 
účtu nebo hotově u sociální pracovnice.  
 
Poskytovatel dle svých možností může poskytnout uživateli následující fakultativní služby:  
a) Dopravu uživatele a jeho věcí do a/nebo z místa, o kterou požádá.  
b) Zajištění provedení pedikúry externím dodavatelem služby.  
c) Zajištění kadeřnických služeb externím dodavatelem.  
d) Zajištění drobných nákupů dle individuální potřeby uživatele nad rámec zajišťování nákupů  
v rámci poskytování sociální služby.  
e) Pořízení kopií z dokumentace uživatele na jeho žádost.  
f) Zajištění provedení elektro revize na vlastním spotřebiči uživatele, pokud jej v zařízení používá, 
externím dodavatelem.  
 
 
Jednání se zájemcem o službu:  
Zájemci se do zařízení přijímají v souladu se zákonem č. 108/2006 Sb., o sociálních službách, ve 
znění pozdějších předpisů. 
Na základě podnětu zájemce o službu je prováděno sociální šetření, které probíhá v prostředí, 
ve kterém se zájemce aktuálně nachází (např. v domácnosti, nebo ve zdravotnickém zařízení 
ap.). Tohoto jednání je v případě nutnosti přítomen rodinný příslušník, případně jiná osoba, 
jež může doplňovat informace, které není zájemce sám schopen formulovat. Při tomto jednání 
zjišťujeme očekávání od služby, vyjasňujeme si představy zájemce a možnosti služby. 
Informujeme o poskytovaných službách, o úhradě za služby, o fakultativních službách, o 
právech a povinnostech, o procesu individuálního plánování, co vše naše služba nabízí ap. 
Z jednání je vyhotoven Záznam ze sociálního šetření.  
Pokud zájemce všechny tyto sdělené skutečnosti akceptuje, je mu předán formulář Žádost o 
poskytování sociální služby.  
Po doručení žádosti do zařízení je tato posouzena podle Kritérií pro hodnocení žádosti o 
sociální službu. Žádost i s přílohami hodnotí ustanovená pracovní skupina ve složení 
ředitelka, sociální pracovnice, koordinátorka přímé péče a zdravotní sestra. V případě nutnosti 
je žádost konzultována se smluvním lékařem.  
Pokud žadatel splňuje cílovou skupinu zařízení, je zařazen do evidence žadatelů, což je mu  
i písemně oznámeno.  
V případě, kdy se uvolní vhodné místo pro žadatele, je prováděno druhé sociální šetření, které 
předchází samotnému nástupu do zařízení. 
Při druhém sociálním šetření jsou mapovány zvyky, zájmy, informace o dosavadním způsobu 
života (režim dne, trávení volného času, jak byl žadatel zvyklý naplňovat své potřeby apod.). 
Výstupem tohoto mapování je Osobní profil, který společně s Předběžným individuálním 
plánem průběhu poskytování sociální služby slouží jako podklad pro přípravu 
individualizované smlouvy o poskytnutí sociální služby budoucímu uživateli. Předběžný 
individuální plán průběhu služby definuje, v jakém rozsahu a jakým způsobem mají být 
základní činnosti žadateli poskytovány, konkrétně jaké jsou specifické potřeby, přání a osobní 
cíle.  
Během této schůzky je zároveň žadateli předán obecný návrh smlouvy o poskytování služby 
ve zjednodušené podobě, s jejímž obsahem se v předstihu může seznámit. Je informován, že 
v případě dotazů či nejasností se může obrátit na sociální pracovnici zařízení. 
 
 
 
Uzavření smlouvy o poskytnutí sociální služby:  
V souladu s § 91 zákona č. 108/2006 Sb., o sociálních službách, ve znění pozdějších předpisů, je 
povinností poskytovatele uzavřít s uživatelem písemnou smlouvu o poskytování sociální služby. 
Ve smlouvě jsou sjednány podmínky poskytování služby dle individuálních potřeb uživatele. 
Poskytovatel je povinen sjednané podmínky dodržet. Uživatel hradí stanovenou úhradu  
za ubytování, stravování, poskytovanou péči, případně fakultativní služby. Uživatel je povinen 
dodržovat vnitřní předpisy poskytovatele, se kterými byl seznámen před nástupem do zařízení.  
Uzavření smlouvy je zajišťováno sociální pracovnicí, případně ředitelkou zařízení, a to v den 
přijetí uživatele do zařízení. Smlouva a její přílohy jsou vyhotoveny ve dvou exemplářích s 
platností originálu. Každá smluvní strana obdrží jedno vyhotovení. Smlouva může být měněna 
pouze formou číslovaných a datovaných dodatků.  
Pokud nejsou uživatelé schopni podpisu smlouvy, nebo jsou omezeni ve svéprávnosti, je stanoven 
tento postup:  
a) v případě, že uživatel není schopen sám jednat o uzavření smlouvy o poskytování sociálních 
služeb, jedná sociální pracovnice se zplnomocněnou osobou na základě plné moci, ověřené 
notářem, případně s opatrovníkem, kterého určil soud,  
b) v případě, kdy není ustanoven opatrovník, ani není nikdo zplnomocněn k zastupování uživatele, 
vyzve písemně sociální pracovnice k součinnosti při podpisu smlouvy sociální odbor, oddělení 
sociálních věcí městského úřadu města Český Těšín,  
c) pověřený pracovník MÚ Český Těšín při osobní návštěvě v zařízení smlouvu zkontroluje, 
podepíše a ponechá ji v zařízení k založení do osobního spisu uživatele.  
 
 
Individuální plánování průběhu poskytování sociální služby:  
Konkrétní rozsah poskytování sociální služby je společně s uživatelem sjednán na základě jeho 
individuálních potřeb a stanovených osobních cílů, což je písemně zaznamenáno  
do „individuálního plánu průběhu poskytování sociální služby“. Průběh poskytování sociální 
služby a naplňování osobních cílů je v pravidelných intervalech s uživatelem vyhodnocován. 
Každý uživatel má přiděleného „klíčového pracovníka“, který s uživatelem plánuje a vyhodnocuje 
průběžné poskytování sociální služby.  
 
 
Pravidla pro podávání a vyřizování stížností:  
Uživatelé si mohou stěžovat na kvalitu a způsob poskytování sociálních služeb, aniž by tím byli 
jakkoli ohroženi. K podání stížnosti je oprávněn kdokoliv, nejen uživatel, ale v jeho zájmu 
jakýkoliv občan.  
S možností podat stížnost je uživatel seznámen nejpozději při nástupu do zařízení. Uživateli jsou 
ukázány schránky přání, námětů, připomínek a stížností, které může využívat.  
Stížnost je možno podat ústně – jakémukoliv zaměstnanci zařízení, telefonicky, písemně – poštou, 
do označené schránky v zařízení nebo elektronicky (e-mailova adresa: geroct@volny.cz).  
Lhůta pro prošetření stížnosti je 30 dnů.  
Stížnost je vyřízena přiměřenou odpovědí na všechny její části, včetně informace o přijatých 
opatřeních k odstranění zjištěných závad, případně s doporučením dalších možností, vedoucích ke 
zlepšení napadeného stavu - stěžovateli nevzniká právní nárok, aby na základě jeho stížnosti byly 
provedeny určité úkony, i když se jich domáhá, nebo aby stížnost byla prověřena jím stanoveným 
způsobem.  
V každé odpovědi na stížnost na každém stupni je potřeba v písemné odpovědi sdělit, kam  
se stěžovatel může obrátit v případě, pokud není s vyřešením stížnosti spokojen. 
 
 
Ukončení poskytování sociální služby:  
Výpověď ze strany uživatele:  
- uživatel může smlouvu vypovědět kdykoliv bez udání důvodu. Výpovědní lhůta pro výpověď 
uživatelem činí jeden měsíc a počíná běžet prvním dnem kalendářního měsíce následujícího  
po kalendářním měsíci, v němž byla tato výpověď poskytovateli doručena. Výpověď musí mít 
písemnou formu,  
- pokud uživatel, který není schopen samostatně jednat, vyjádří vážně míněný nesouhlas  
s pobytem v zařízení dle zákona č. 108/2006 Sb., o sociálních službách, ve znění pozdějších 
předpisů.  
 
Výpověď ze strany poskytovatele:  
- pro změnu potřeb uživatele, které není schopno zařízení zajistit,  
- pro pominutí všech důvodů, pro které jsou služby sociální péče poskytovány.  
 
Poskytovatel může smlouvu vypovědět, pokud je uživatel v prodlení s úhradou sjednanou  
za poskytovanou sociální službu nejméně jeden měsíc po lhůtě splatnosti a uživatel neuhradil tuto 
úhradu ani v dodatečné lhůtě stanovené poskytovatelem.  
Poskytovatel může smlouvu vypovědět dále pouze z důvodů, jestliže uživatel hrubě porušuje své 
povinnosti vyplývající ze smlouvy. 
Za hrubé porušení smlouvy se považuje zejména:  
- zamlčení výše příjmu nebo jeho změn, pokud byla úhrada za ubytování a stravování stanovena 
podle článku IX. odst. 2 smlouvy o poskytování sociální služby,  
- nezaplacení úhrady nebo části úhrady, jestliže byl uživatel povinen platit úhradu podle článku 
XI. smlouvy o poskytování sociální služby,  
- jestliže uživatel i po opětovném napomenutí hrubě poruší povinnosti, které pro něj vyplývají  
z Vnitřních pravidel poskytovatele, zejména z Domácího řádu zařízení.  
 
Výpovědní lhůta pro výpověď danou poskytovatelem z výše uvedených důvodů činí jeden měsíc a 
počíná běžet prvním dnem kalendářního měsíce následujícího po kalendářním měsíci, v němž 
byla tato výpověď uživateli osobně doručena. Výpověď musí mít písemnou formu.  
 
Před podáním výpovědi ze strany poskytovatele uživateli s jednoměsíční výpovědní lhůtou,  
z důvodů výše uvedených, jsou nejdříve použita tato nápravná opatření:  
- písemná domluva,  
- písemné napomenutí s návrhem na ukončení pobytu.  
 
Pobyt v zařízení může být ukončen taktéž vzájemnou dohodou smluvních stran. 
 
 
 
 
V Českém Těšíně, 29.3. 2019   
Schválila: PhDr., Bc. Kateřina Kneifel, ředitelka Gerontocentra ČČK 
