Popis realizace služby 
 
Domov Hostomice – Zátor poskytuje pobytové služby osobám, které mají sníženou 
soběstačnost z důvodu věku a jejich situace vyžaduje pravidelnou pomoc jiné fyzické osoby. 
Občanům, kteří dosáhli věku pro přiznání starobního důchodu a kterým z důvodu trvalých 
změn zdravotního stavu nemůže být zajištěna péče v domácím prostředí. Do naší cílové 
skupiny nejsou zařazeni občané trpící Alzheimerovou chorobou, občané závislí na návykových 
látkách a občané, kteří svým chováním narušují společné soužití.  
Uživatelé služby jsou ubytováni na jedno a dvoulůžkových pokojích bez sociálního zařízení, 
které je společné na jednotlivých patrech domova. Pokoj je vybaven následujícím zařízením: 
standardní nebo ošetřovatelské lůžko, stůl, odpočivné křeslo, uzamykatelná skříň a prádelník. 
Dále mohou uživatelé služby využívat společné prostory (jídelnu, ergoterapeutickou dílnu, 
společenské místnosti, místo vyhrazené pro kuřáky, výtah, bezbariérovou plošinu, lednici na 
patře, atd.). Ubytování dále zahrnuje topení, teplou a studenou vodu, spotřebu elektřiny, 
úklid, praní, drobné opravy ložního a osobního prádla, ošacení a žehlení.  
Stravování v domově probíhá na základě předem zveřejněného jídelního lístku, na jehož 
tvorbě se podílí uživatelé domova. Je poskytována celodenní strava s možností výběru ze tří 
druhů diet, které je možné, v odůvodněných případech, upravovat dle individuálních potřeb. 
K obědu jsou připravovány dva chody, z nichž uživatelé vybírají s ohledem na aktuální 
zdravotní stav.  
V domově je poskytována pomoc při zvládání běžných úkonů péče o vlastní osobu, pomoc při 
osobní hygieně nebo poskytnutí podmínek pro osobní hygienu, pomoc při oblékání, pomoc při 
manipulaci s běžnými spotřebiči, pomůckami (naslouchadlo, chodítko, invalidní vozík atd.), 
prádlem, udržování čistoty osobního prostoru, podpora soběstačnosti, posilování životní 
aktivizace, vytváření základních sociálních a společenských kontaktů, uspokojování 
psychosociálních potřeb uživatele, podpora či pomoc při uplatňování práv, oprávněných zájmů 
a při obstarávání osobních záležitostí. Uživatelé mohou využít nabídku volnočasových aktivit, 
společenských, sportovních a kulturních činností.  
Součástí okolí domova je park s bezbariérovým přístupem. Vzhledem k poloze domova  
(3 km od obce Hostomice) je zde ztížená možnost využití veřejně dostupných institucí. Tento 
nedostatek je kompenzován možností objednání fakultativní služby doprava automobilem 
domova.  
Zdravotně - ošetřovatelská péče a lehké rehabilitační úkony jsou zajištovány středním 
zdravotnickým personálem dle ordinace lékaře a potřeb jednotlivých uživatelů služby.  
V domově působí dobrovolníci, kteří svou činností (společnost u lůžka, vycházky, rozhovory 
apod.) zvyšují kvalitu poskytovaných služeb. 
 
