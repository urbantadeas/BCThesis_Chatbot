Realizace poskytování sociální služby  
Domov je městské zařízení pro seniory, kteří vzhledem ke svému zdravotnímu stavu nejsou 
schopni žít ve svém domácím prostředí nebo by v něm zůstali izolováni. Domov poskytuje 
svým klientům individuální pomoc a podporu tak, aby vedli, co možná nejdéle, běžný způsob 
života a pomáhá jim při udržování rodinných a společenských vazeb. Snaží se tak pro své 
klienty vytvářet prostředí domova. Zajišťujeme veškeré sociální a životní potřeby klientů, ale 
rovněž jsou vedeni k udržení dovedností a schopností, které nabyli v průběhu svého života, 
případně nácvik sebeobsluhy a zvyšování soběstačnosti. Sociální služby jsou realizovány ve 
čtyřpodlažní budově v centru města Hluboká nad Vltavou od 1. 1. 1995. Klienti jsou 
ubytováni ve dvoulůžkových a jednolůžkových pokojích s WC, sprchovým koutem. Pokoje 
jsou vybaveny lůžkem, nočním stolkem, skříní, kuchyňskou linkou nebo individuálně 
vlastním zařízením klienta. Každý pokoj má balkon. K dispozici jsou dvě společenské 
místnosti, knihovna po jednotlivých chodbách, tělocvična s rehabilitací. Klienti mají možnost 
nákupu vzdáleného cca 100m, posezení v přilehlém parčíku nebo uzavřeném dvoře objektu. 
Poskytování služeb je závislé na soběstačnosti klientů. Služby jsou nabízeny nepřetržitě v 
rámci celoročního provozu a jsou přiměřeně plánovány. Klientům je podle potřeby 
poskytována pomoc při osobní hygieně, koupání, výměně inkontinentních pomůcek podle 
potřeby. Pokoje jsou pravidelně větrány, myty a dezinfikovány, stlaní lůžek a jejich 
převlékání je podle potřeby. Osobní prádlo, oděvy klientů a ložní prádlo pereme ve vlastní 
prádelně. Stravu klientů dovážíme z firmy Koleje a Menzy České Budějovice, která pro nás 
zajišťuje obědy, svačiny a večeře s možností výběru ze tří druhů jídel. Dle požadavku klientů 
dovážíme normální stravu, šetřící dietu, diabetickou stravu. Snídaně si připravujeme v 
zařízení vlastním personálem. Stravování zajišťujeme 4 x denně podle možností klienta v 
jídelně nebo na pokoji klienta. Diabetici dostávají druhou večeři. Pokud klient není schopen 
se samostatně najíst, personál mu s podáváním stravy pomůže nebo je mu strava podávána 
nakrájená, mletá nebo rozmixovaná. Veškeré zdravotnické úkony i vysoce odborné – příprava 
a rozdávání léků, aplikace injekcí včetně inzulínu, ošetřování dekubitů, převazy, polohování a 
rehabilitace, péče o stomie jsou zajišťovány vlastním zdravotním personálem. Odborná 
zdravotní péče je zajištěna praktickým lékařem, který ordinuje 3x týdně nebo po domluvě 
kdykoliv. Akutní stavy řešíme zavoláním rychlé záchranné pomoci, další vyšetření se provádí 
u odborných lékařů v nemocnici. Je veden deník služeb – informace o službě, který je 
pravidelně předáván mezi zaměstnanci, aby nebyla porušena kontinuita provozu. Pro klienty 
jsou rovněž organizovány denní aktivity dle týdenního plánu – společná cvičení, trénování 
paměti, čtení knih, psaní dopisů, společenské hry, společné zpívání, ruční práce, relaxační 
cvičení, canisterapie, sledování TV, videa a DVD, připomenutí životních jubileí.  V letním 
období jsou pořádány výlety do blízkého okolí. Našim klientům zajišťujeme také služby 
kadeřníka a pedikérky, které nejsou hrazeny z provozních prostředků, ale každý klient si je 
hradí sám. Mezi další služby patří i spravování finančních záležitostí našich klientů. Klienti 
mají možnost si své finanční prostředky, cennosti a vkladní knížky uložit v depozitní 
pokladně domova, kde má každý založený jmenovitě svůj účet, ze kterého si může klient 
peníze kdykoli v době od pondělí do pátku vybrat nebo je naopak uložit. O vklady a výběry v 
depozitní pokladně se stará sociální pracovnice. Každý klient má možnost se denně setkávat 
se svými blízkými, návštěvní hodiny jsou dány domovním řádem. Rovněž pobyt mimo 
domov u svých blízkých je možný. 
