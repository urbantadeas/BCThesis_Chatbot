 
1 
 
 
Popis realizace poskytování sociálních služeb 
 
Název 
poskytovatele 
Domov Sue Ryder, z.ú. 
Druh služby, 
Identifikátor 
Domov pro seniory,  
1405648 
Forma služby 
Pobytová 
Název zařízení a 
místo poskytování 
Domov Sue Ryder,z.ú. 
Michelská 1/7, Praha 4 – Michle, 140 00 
 
 
Cílová skupina 
Senioři starší 65 let, kteří jsou v důsledku nemoci či chronického postižení trvale 
odkázáni na péči druhé osoby. 
Senioři, kteří nemají dostatek fyzických nebo psychických sil, aby mohli zůstat v 
domácím prostředí sami, za pomoci rodiny nebo dostupných terénních služeb. 
Senioři, kteří mají částečně nebo úplně sníženou schopnost pohybu. 
 
Jednání se zájemcem o službu, vstup uživatele do služby 
První kontakt může zájemce učinit prostřednictvím telefonu, e-mailu, dopisu nebo 
osobní návštěvou v Domově.  
Zájemci o pobyt v domově pro seniory obdrží potřebné informace u sociálního 
pracovníka. Zájemcům nabízíme možnost osobního setkání, které má ještě před 
podáním žádosti pomoci vyjasnit očekávání zájemce, zmapovat řešenou životní 
situaci a případně navrhnout i alternativní řešení. Pokud zájem o službu trvá, jsou 
požádáni o vyplnění žádosti o pobyt. Formulář žádosti spolu s dalšími informacemi 
k pobytu je k dispozici v kanceláři sociálního pracovníka. Formulář žádosti je také 
volně ke stažení na internetových stránkách organizace https://www.sue-
ryder.cz/clanky/zadost-o-pobyt. Při vyplňování žádosti může zájemce požádat o 
podporu sociálního pracovníka Domova. 
 
Předpokladem pro přijetí je volná kapacita Domova pro seniory a možnost 
uspokojení potřeb konkrétního žadatele v Domově (možnosti konkrétního pokoje, 
spolubydlící, počet lůžek na pokoji – omezený počet jednolůžkových pokojů apod.).  
Posuzování žádosti provádí sociální komise, která při svém rozhodování zvažuje, zda 
žadatel splňuje kritéria přijetí do domova, a dále také přihlíží k aktuálnímu složení 
klientů na daném oddělení z hlediska potřeby péče. Pro vyhodnocení potřebnosti 
žadatele bere sociální komise ohled na přiznaný stupeň závislosti žadatele na péči, 
akutnost aktuální sociální situace žadatele, stabilizovaný zdravotní stav nevyžadující 
stálou přítomnost lékaře a další důležitá fakta.  
 
Je-li žádost sociální komisí schválena a přijata do evidence žádostí, sociální pracovník 
o tomto rozhodnutí žadatele informuje a seznámí ho s dalším postupem. 
V případě volné kapacity Domova je dle potřebnosti osloven žadatel k domluvě na 
sociálním šetření v místě jeho současného pobytu. Na tomto setkání jsou vyjádřeny 
požadavky a očekávání ze strany zájemce o službu, možnosti služby a konkrétní 
podoba a podmínky jejího poskytování. 
Po provedení sociálního šetření zasedá sociální komise, která zhodnotí proběhlé 
sociální šetření a rozhodne o přijetí/nepřijetí žadatele. Výsledek oznámí sociální 
 
2 
 
pracovník písemně. V případě, že bylo rozhodnuto o přijetí žadatele, kontaktuje ho 
sociální pracovník a začíná s ním domlouvat další postup nástupu do Domova.  
 
S žadatelem je dále vedeno jednání před podpisem smlouvy, v rámci kterého se 
žadatel může přijet podívat na daný pokoj, seznámit se s prostorami domova, 
případně také s budoucím spolubydlícím. Důležité je s žadatelem konzultovat jeho 
představy a očekávání od pobytu, ale také technické a organizační záležitosti. Pokud 
má zájem, může si s sebou přinést část vlastního vybavení (křeslo, komoda, lampa, 
obrázky apod.). Klient je informován o chodu Domova, aktivitách a dalších 
záležitostech. Také je mu předána informace, že Domov využívá práci s biografií pro 
kvalitní nastavení individuální péče. K tomu přizývá k součinnosti uživatele, příp. 
jeho blízké. Je na uživateli, zda součinnost poskytne, či odmítne. Následuje 
domluvení termínu nástupu uživatele do Domova. V den nástupu je s uživatelem 
podepsána smlouva o poskytování sociální služby.  
 
Podrobný popis realizace služby 
Poskytování služby (vyjma základního sociálního poradenství) je zahájeno až po 
projednání a podpisu smlouvy o poskytování služby, ve které jsou definována práva 
a povinnosti obou smluvních stran (jak uživatele, tak poskytovatele služby). 
 
Cílem služby je poskytovat klientům kvalitní péči dle jejich individuálních potřeb. 
Poskytovaná služba Domov pro seniory se zaměřuje na udržení schopností a podporu 
soběstačnosti seniorů. Poskytujeme asistenci při činnostech, které uživatel již sám 
nezvládne. 
Zaměstnanci domova reagují na přání a potřeby každého klienta. Při zahájení služby 
je v maximální možné míře uživatel zapojen do sestavování osobního plánu a plánu 
ošetřovatelské péče. Každý uživatel má vytvořený svůj individuální plán na základě 
jeho požadavků a informací z biografie.  
Zaměstnanci Domova spolupracují s rodinou a přáteli uživatele tak, aby mohli zajistit 
co možná nejlepší péči danému uživateli. Hledáme spolu s klientem a jeho rodinou 
způsob, jak život v Domově co možná nejvíce přiblížit zvyklostem a rytmu, na který 
je/byl uživatel zvyklý. 
 
Při zahájení poskytování služby provede člen týmu z přímé péče uživatele po 
Domově a ukáže mu prostory, které může využívat. Uživatel je seznámen s chodem 
Domova a s nabídkou aktivit (individuální a skupinové aktivity, ergoterapie a 
rehabilitace, bohoslužby, kulturní akce a jiné).  Uživatel je seznámen se svým 
klíčovým pracovníkem, nebo alespoň s jeho jménem a datem, kdy bude přítomen, 
pokud v den nástupu není ve službě. 
 
Metody práce 
Základní filozofie péče o seniory v Domově Sue Ryder vychází z celostního pojetí 
člověka – člověka jako jedinečné lidské bytosti s biologickými, psychologickými, 
sociálními a spirituálními potřebami.  
Pracujeme s biografií a zaměřujeme se na individualitu člověka s jeho životním 
příběhem. 
 
S uživateli pracujeme jak individuálně, tak při skupinových aktivitách. Při každém 
kontaktu uplatňujeme principy individualizace a personalizace péče. Metody práce 
vycházejí především z humanisticky zaměřených teorií a zaměřujeme se na práci 
k udržení či rozvoji potenciálu uživatele.  
 
3 
 
Věnujeme velkou pozornost životním zvykům, abychom i běžnými činnostmi (jejich 
načasováním, způsobem provedení aj.) podporovali zejm. u klientů žijících 
s demencí orientaci (místem, časem aj.). 
V Domově je multidisciplinární tým, který svou specifickou péčí podporuje uživatele 
v různých oblastech jeho života. Jedná se o profesionální nutriční péči, fyzioterapii, 
ergoterapii či podporu týmu sociálních pracovníků, všeobecných sester a dalších 
spolupracujících odborníků (lékař, psycholog, kaplan aj.). Zaměstnanci přímé péče 
jsou průběžně vzdělávání v odborných kurzech, jako je například kinestetická 
mobilizace nebo bazální stimulace.  
Uživatelům nabízíme široké spektrum skupinových aktivit. Tým aktivizace a 
dobrovolníci poskytují aktivity jako smyslová a taneční stimulace, muzikoterapie, 
reminiscence nebo trénování paměti. Uživatelé se dále mohou účastnit literárního 
odpoledne, kreativní dílny, kavárny, klubu nebo zpívání. Tým rehabilitace zajišťuje 
kromě individuálních terapií také skupinové cvičení.  
Mezi metody práce patří i práce se zvířaty jako terapeutickým nástrojem, 
aromaterapie u uživatelů s hlubším stupněm demence a mnoho dalších metod a 
technik, které využívají myšlenky práce s osobním příběhem uživatele.  
 
V případě, že to zdravotní stav klienta vyžaduje, je to v souladu s vůlí jeho a jeho 
blízkých a aktuální kapacity Domova to umožňují, poskytujeme mu na základě 
lékařské indikace paliativní péči, realizovanou multidisciplinárním týmem.  
 
Vyřizování stížností 
Stížnosti, podněty a připomínky jsou přijímány pozitivně jako nástroje k sebereflexi 
a zlepšování kvality služeb, které DSR poskytuje. Podání stížnosti je legitimním 
právem každého uživatele služby; za podání stížnosti nesmí být uživatel vystaven 
jakékoliv formě diskriminace. Transparentní řešení stížností je také ochranou pro 
jednotlivé pracovníky i zařízení v případě stížností, které se nezakládají na 
skutečnosti nebo jsou jinak neopodstatněné. 
S právem podávat stížnosti, podněty a připomínky jsou uživatelé i jejich blízcí 
seznamováni ještě před vstupem do služby, dále při vstupu do služby a znovu v 
průběhu pobytu v Domově.  
Podmínky podávání, evidence a vyřizování těchto sdělení podrobně upravuje 
metodika Řešení stížností a připomínek, která je k dispozici na každém oddělení 
Domova, u sociálních pracovníků i vedoucí služby.   
Stížnosti, podněty a připomínky je možné podat ústně, písemně, elektronicky, 
prostřednictvím Schránek důvěry umístěných v prostorách budovy, a to i anonymní 
formou. Kontakty na odpovědné vedoucí pracovníky jsou umístěny na nástěnkách 
na jednotlivých odděleních. 
 
Ukončení služby 
Poskytování sociální služby lze ukončit dohodou o ukončení smlouvy, výpovědí 
smlouvy ze strany uživatele, výpovědí smlouvy ze strany poskytovatele, ukončením 
smlouvy ve zkušební době. Podmínky ukončení sociální služby výpovědí jsou 
upraveny ve Smlouvě o poskytování sociální služby, na jejímž základě je uživateli 
služba poskytována. 
Smlouva zaniká úmrtím uživatele, případně v návaznosti na rozhodnutí o zrušení 
registrace sociální služby dle zákona o sociálních službách. 
 
 
 
 
4 
 
 
Úhrady za služby 
Úhrada za služby se řídí prováděcí vyhláškou zákona o sociálních službách 
č.505/2006 Sb., ve znění pozdějších předpisů. 
Uživatel hradí stravu a ubytování ve výši dle zákona se zajištěním povinného 
minimálního zůstatku příjmu.  
Poskytovanou sociální péči hradí uživatel ve výši přiznaného příspěvku na péči.    
Způsoby platby jsou ošetřeny smlouvou o pobytové službě. 
 
Další doplňující informace 
Domov Sue Ryder je živé místo, kde se konají výstavy, kulturní a vzdělávací akce 
pro děti i dospělé. Najdete tu dobročinný obchod Sue Ryder. Vše je přímo v areálu 
Domova, naši uživatelé tak nejsou odříznuti od společenského dění. V Domově 
najdete i restauraci Michelský dvůr, kde naši uživatelé mohou obědvat, scházet se 
se svými blízkými, pořádat zde své vlastní akce. V prostorách Domova je 
ekumenická kaple. 
 
Fakultativní služby  
Obsah a objem fakultativních služeb záleží na potřebách a přání uživatele a na 
možnostech Domova Sue Ryder a sjednává se při nástupu do Domova nebo 
v průběhu poskytování služby. V průběhu pobytu v Domově je poskytování 
fakultativních služeb revidováno a popřípadě aktualizováno dle potřeb a požadavků 
uživatele. 
To vše s respektem k metodice MPSV, metodický pokyn č. 6 / 2013. 
 
Prostory, materiální a technické vybavení 
Domov Sue Ryder sídlí v areálu Michelského dvora. Objekt byl v roce 1964 zapsán 
na seznam kulturních nemovitých památek s označením zemědělská usedlost – 
Univerzitní dvůr. Hlavní práce na rekonstrukci objektu proběhly v letech 1995 – 
2000. 
Domov pro seniory je situován v přízemí a v prvním patře budovy. Administrativně 
je rozdělen na dvě oddělení s kapacitou 52 lůžek.  
Celý objekt je řešen důsledně bezbariérově. K dispozici je 12 jednolůžkových, 17 
dvoulůžkových pokojů a 2 třílůžkové. Koupelna a WC jsou zpravidla jejich součástí, 
případně jsou v bezprostřední blízkosti pokoje. Vícelůžkové ložnice mají pro 
zachování intimity u lůžek závěsy, či mobilní skládací paravány. Vybavení pokojů, 
koupelen a toalet v maximální míře podporuje soběstačnost uživatelů (madla, 
polohovací stolky, polohovací lůžka, apod.) a zároveň působí domácím dojmem. 
Používáme moderní kompenzační  i jiné pomůcky, které pomáhají našim uživatelům 
žít co nejdéle plnohodnotný a soběstačný život. 
Oddělení mají své denní místnosti - jídelny a přístup přímo do zahrady nebo 
na terasu. V zahradě jsou kromě altánku umístěny stoly pro bezbariérové 
zahradničení. 
 
Dne 1. 11. 2021 
Domov Sue Ryder, z.ú. 
