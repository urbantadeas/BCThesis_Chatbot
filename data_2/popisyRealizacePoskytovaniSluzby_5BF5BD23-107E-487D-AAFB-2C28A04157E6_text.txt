               
Popis realizace poskytování sociálních služeb          
                               
Název poskytovatele 
Diakonie ČCE – středisko Vsetín 
Druh služby 
Domov pro seniory  
Identifikátor  
6211334 
Forma služby 
Pobytová  
Název zařízení a místo 
poskytování 
Domov Vyhlídka 
Strmá 34, 755 01 Vsetín 
 
Poslání  
Posláním Domova Vyhlídka je zajištění celodenní komplexní péče seniorům v prostředí, které se 
podobá jejich opravdovému domovu a vede k prožití jejich spokojeného stáří. 
 
Cíle sociální služby: 
1. Uživatel má vytvořené podmínky pro život, které v maximální možné míře přibližují 
přirozený domov. 
2. Uživatel si zachovává své individuální schopnosti. 
3. Uživatel žije v prostředí s riziky úměrnými jeho věku a možnostem. 
 
Cílová skupina  
Cílovou skupinou Domova Vyhlídka jsou osoby od 65 let věku v nepříznivé sociální situaci, které 
z důvodu své nemoci, snížené soběstačnosti nebo zdravotního postižení nemohou již setrvat ve 
svém domácím prostředí, a to ani za pomoci rodiny, terénních nebo ambulantních sociálních 
služeb. 
 
Službu nemůžeme poskytnout osobám, jejichž zdravotní stav vyžaduje poskytnutí zdravotní péče 
ve zdravotnickém zařízení, pokud osoba trpí akutní infekční nemocí a pokud není schopna 
kolektivního soužití z důvodu duševní poruchy nebo závislosti na alkoholu a jiných toxických 
látkách. 
 
Zásady poskytování sociální služby 
„Diakonie tvoří společenství, které v milosrdenství a s nadějí fortelně pomáhá potřebným.“ 
✓ Společenství: pracujeme v týmu, směřujeme k potřebným lidem kolem nás. 
✓ Milosrdenství: dopomáháme, podporujeme, jednáme s uživatelem vždy s respektem. 
✓ Naděje: máme naději, že práce s potřebnými buduje a podporuje lidskost a vzájemné 
přijímání.  
✓ Fortelnost: poskytujeme profesionální a odbornou péči.  
 
Jednání se zájemcem o službu, vstup uživatele do služby 
Zájemce může službu kontaktovat osobně, telefonicky, poštou nebo emailem. Jednání se 
zájemcem o službu vede sociální pracovník Domova Jabloňová. Většina jednání vzhledem k cílové 
skupině probíhají se zprostředkovatelem, což je zpravidla rodinný příslušník, pečující osoba, 
opatrovník nebo zástupce právnické osoby.  
Postup: 
✓ Předání základních informací o poskytované službě. 
✓ Zjištění rozsahu potřeb zájemce o službu. 
✓ Podání písemné žádosti o službu. 
✓ Evidence žádosti. 
✓ Řízení o přijetí žadatele – ubytovací komise posuzuje žádost na základě jednotlivých kritérií 
zařízení, které zohledňují žadatelovu aktuální sociální situaci a míru soběstačnosti. 
✓  Před zahájením služby projedná sociální pracovník termín nástupu a předá potřebné 
informace k přijetí. 
✓ V den zahájení služby je s uživatelem uzavřena písemná smlouva. 
 
Popis služby, naplnění základních činností ze zákona 
Domov Vyhlídka je pobytová služba, poskytována nepřetržitě a obsahuje tyto základní činnosti dle 
zákona číslo č. 108/2006 Sb., v platném znění: 
✓ poskytnutí ubytování, 
✓ poskytnutí stravy, 
✓ pomoc při zvládání běžných úkonů péče o vlastní osobu, 
✓ pomoc při osobní hygieně nebo poskytnutí podmínek pro osobní hygienu, 
✓ zprostředkování kontaktu se společenským prostředím, 
✓ sociálně terapeutické činnosti, 
✓ aktivizační činnosti, 
✓ pomoc při uplatňování práv, oprávněných zájmů a při obstarávání osobních záležitostí. 
 
Pravidla poskytování služby 
Poskytování pobytové sociální služby v Domově Vyhlídka se řídí: 
✓ zákonem č. 108/2006 Sb., o sociálních službách, v platném znění, 
✓ vyhláškou č. 505/2006 Sb., v platném znění, 
✓ smlouvou o poskytnutí sociální služby v Domově Vyhlídka, 
✓ standardy kvality sociální služby, 
✓ vnitřními předpisy Diakonie ČCE Vsetín (směrnice, metodické postupy a jiné). 
 
Metody práce 
Poskytovaná služba umožňuje zajistit uspokojení základních potřeb uživatele, zachovat vlastní 
životní styl, důstojně prožít stáří. Péče vychází z individuálních potřeb a míry soběstačnosti 
každého uživatele. Snahu o vytvoření domácího prostředí podporuje nejen vybavení Domova, ale 
i neformální oděv pracovníků. Pracovníci v přímé péči při své práci využívají například metodu 
bazální stimulace, kinestetickou mobilizaci, pohybovou terapii. 
 
Pravidla pro vyřizování stížností 
Stížnost – je vyjádřená nespokojenost s kvalitou a způsobem poskytování služby, s organizací a 
řízením práce v Domově Jabloňová. Pokud osoba stížnost podá, je vždy jako stížnost vyřizována, 
bez ohledu na její obsah. 
✓ Stížnost je možné podat kterémukoli zaměstnanci v přímé péči, vedoucí Domova nebo řediteli.  
✓ Stížnost je možné podat ústně, písemně s podpisem či anonymně. 
✓ Po zaevidování stížnosti řeší její vyřízení vedoucí Domova nebo ředitel. 
✓ Lhůta pro vyřízení stížnosti je 28 kalendářních dní. 
 
✓ Stížnost není důvodem pro ukončení služby ani k diskriminujícímu jednání ze strany 
poskytovatele. 
 
Pravidla pro ukončení služby 
Výpovědní důvody a výpovědní lhůty jsou součástí písemné smlouvy: 
✓ Smlouva může být ukončena písemnou dohodou obou smluvních stran ke sjednanému dni, 
písemnou výpovědí jedné ze smluvních stran nebo úmrtím uživatele. 
✓ Uživatel může tuto smlouvu vypovědět kdykoliv bez udání důvodu. Výpovědní lhůta pro 
výpověď danou uživatelem činí 7 dní a počíná běžet první den po doručení výpovědi 
poskytovateli. 
 
Poskytovatel může Smlouvu vypovědět pouze v těchto případech:  
✓ nezaplacení úhrady za poskytování služeb dle článku 8 Smlouvy, 
✓ Uživatel nepřijme změnu výše úhrad (ceníku),  
✓ jestliže v průběhu kalendářního roku v součtu činí pobyt Uživatele mimo Domov více než 70 
dní (vyjma hospitalizace nebo pobytu v léčebných zařízeních),  
✓ jestliže Uživatel i po opětovném napomenutí opakovaně poruší povinnosti, které mu vyplývají 
z Domácího řádu, 
✓ jestliže Uživatel opakovaně hrubě porušuje pravidla Domova, a to tak, že rozbíjí předměty a 
zařízení Poskytovatele, či fyzicky napadne nebo je agresivní na osoby nacházející se v Domově,  
✓ jestliže se zdravotní stav Uživatele natolik zhorší, že potřebuje trvalou zdravotní a lékařskou 
péči, 
✓ jestliže Poskytovatel zjistí, že se Uživatel nenachází v nepříznivé sociální situaci ve smyslu 
zákona č. 108/2006 Sb. v platném znění, z jejíhož důvodu je mu služba poskytována, a to 
přestože se tak tomu v rámci sociálního šetření před zahájením poskytování služby jevilo, 
probere s Uživatelem či jeho zákonným zástupcem vedoucí Domova znovu smysl poskytování 
sociální služby a v případě, že po této konzultaci vyjde najevo, že nepříznivá sociální situace 
Uživatele není dána, je Poskytovatel oprávněn Smlouvu vypovědět. 
 
Výpovědní lhůta pro výpověď danou Poskytovatelem z důvodů uvedených v odst. a) - g) tohoto 
článku činí 14 dní ode dne doručení písemné výpovědi Uživateli. 
 
 
Úhrady za služby 
Uživatel služby je povinen zaplatit úhradu za ubytování a celodenní stravu v souladu s obecně 
závaznými předpisy. Uživatel je povinen zaplatit za poskytovanou péči za kalendářní měsíc částku 
ve výši přiznaného příspěvku na péči podle zákona č.108/2006 Sb. o sociálních službách. Pokud 
uživatel ohlásí den předem svůj pobyt mimo Domov z osobních důvodů, je mu vrácena částka za 
neodebranou stravu a poměrná část příspěvku na péči za každý celý den strávený mimo zařízení. 
Podrobné informace o výši úhrady, způsobu vyúčtování a úhrady jsou součástí uzavřené smlouvy 
mezi uživatelem a poskytovatelem. 
 
Prostory, materiální a technické vybavení (bezbariérovost) 
Domov Vyhlídka se nachází v moderní, rekonstruované budově se třemi nadzemními podlažími, 
asi 5 minut pěší chůze od zastávky MHD, je přístupný pěšky i automobilem. Kapacita služby je 18 
lůžek. Uživatelé služby obývají 8 jednolůžkových a 5 dvoulůžkových pokojů. Pokoje uživatelů jsou 
barevně vymalovány, vytapetovány a vybaveny nábytkem, který je pro domácí prostředí běžný. V 
pokojích je mimo běžný nábytek elektrická polohovací postel, TV a rádio. Uživatelé jsou 
podporováni, aby si své pokoje dovybavili svým nábytkem a věcmi, na které jsou ze svého domova 
zvyklí, mají je rádi a pomohou jim cítit se v Domově Vyhlídka jako doma. Jednotlivé pokoje mají 
přilehlé sociální zařízení. Na patrech podlaží se nacházejí společenské místnosti s přilehlou 
kuchyňkou, které slouží uživatelům nejen jako jídelny, ale také jako místo pro společné setkávání 
a aktivity. Uživatelům je k dispozici rozlehlá zahrada, kde mohou při pěkném počasí celodenně 
pobývat. Vstup do budovy i všechny prostory jsou řešeny bezbariérově, budova je vybavena 
lůžkovým výtahem. 
 
Datum aktualizace: 01.01.2023 
Zpracovala: Mgr. Pavlína Novotná, vedoucí Domova Vyhlídka 
 
