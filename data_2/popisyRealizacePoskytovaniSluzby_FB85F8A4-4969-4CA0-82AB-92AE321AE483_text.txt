Popis realizace poskytování sociální služby 
k registraci sociální služby v souladu s § 79 zákona 108/2006 Sb., o sociálních službách,  
ve znění pozdějších předpisů 
 
Platnost od: 1. 12. 2024 
 
Název poskytovatele 
Domov pro seniory Javorník, příspěvková organizace 
Název služby 
Domov pro seniory 
§ 
49 
Působnost služby 
Olomoucký kraj  
1. Veřejný závazek 
a. Poslání  
Posláním Domova pro seniory Javorník, p. o., je poskytovat uživatelům podle 
individuálních potřeb pomoc při dosahování osobních cílů a prostřednictvím 
pobytové sociální služby zajistit bezpečné zázemí a důstojné podmínky k prožití 
spokojeného stáří. 
 
b. Cíle 
Cílem poskytované služby je podporovat podle individuálních potřeb soběstačnost 
a aktivní způsob života uživatelů. 
Dlouhodobé cíle:  
1. Zlepšit kvalitu bydlení uživatelům, prostředí a podmínky pro poskytování 
sociální služby. 
2. Zlepšit prostředí zahrady, nádvoří a teras. Podporovat uživatele v zapojení 
se do ergoterapeutických činností.  
3. Zlepšit kvalitu stravování (zajistit pestrost stravy, nutriční edukace seniorů). 
4. Zkvalitnit využití volného času a podpořit kontakt uživatelů s přirozeným 
společenským prostředím a jejich začleňování do běžného života. 
5. Podporovat soběstačnost a samostatnost uživatelů podle jejich schopností. 
6. Zajistit zvyšování odbornosti personálu a zvýšit kvalitu personálního zajištění 
sociální služby. 
Krátkodobé cíle jsou součástí ročního plánu činností, který vypracovává tým 
pracovníků vždy k 1. 1. následujícího roku. 
 
          c. Cílová skupina (okruh osob, pro které je služba určena a pro které určena 
není) 
Cílovou skupinou jsou senioři, kteří se ocitli v nepříznivé sociální situaci a mají 
sníženou soběstačnost především z důvodu věku, popřípadě zdravotního stavu. 
Věková skupina:  
• mladší senioři (60-80 let) 
• starší senioři (nad 80 let) 
 
Sociální službu nelze poskytnout: 
• seniorům s přidruženým těžkým smyslovým postižením (pozn. zraku, sluchu), 
které jim neumožní ani při využití speciálních pomůcek a komunikačních 
metod dorozumět se se svým okolím 
• seniorům, kteří jsou mobilní a nejsou orientováni prostorem  
Kapacita zařízení: 127 
• Javorník, Školní 104 – 45 míst 
• Kobylá nad Vidnavkou 153 – 33 míst 
• Kobylá nad Vidnavkou 58 – 49 míst 
 
Služba je poskytována nepřetržitě.  
 
          
 d. Zásady poskytování sociální služby 
1. Respekt – respektujeme svobodnou volbu a rozhodování uživatelů sociální 
služby (nikdo ze zaměstnanců nenutí uživatele k takové činnosti, která by byla 
v rozporu s jejich osobním rozhodnutím).  
2. Důstojnost – respektujeme a podporujeme důstojnost uživatelů (kladný přístup, 
     úcta, vlídnost, akceptování druhého člověka). 
3.  Bezpečí – zajišťujeme uživatelům bezpečí: 
• fyzické bezpečí – vytvoření podmínek pro osobní bezpečí, zajištění podpory 
či pomoci při pohybu (doprovod), zajištění kompenzačních pomůcek 
(chodítka, hole, mechanické, sprchové vozíky)  
• psychické – vytvoření podmínek pro psychické bezpečí tzn. nemít strach, 
necítit se ztracený, mít jistotu – seznámení s prostředím, zajištění 
orientačních bodů (směrovky) a časových harmonogramů (stravování, 
aktivity)  
• ekonomické – zajištění ekonomického bezpečí – úschova (uložení) 
finančních, cenných prostředků, podpora při hospodaření s finančními 
prostředky 
4. Porozumění (empatie) - vcítění se do potřeb uživatele, naslouchání, tolerování 
     jeho přání. 
5. Individuální přístup – podporujeme individuální přístup ke každému uživateli 
a jeho aktivizaci na základě individuálních plánů, plánů péče (podpora, pomoc, 
péče) podle potřeb, možností a schopností jednotlivých uživatelů. 
6. Týmová práce – vzájemná spolupráce všech pracovníků, předávání informací 
v týmu, provázanost a souhra při práci. 
1. Jednání se zájemcem o službu, vstup uživatele do služby 
Informace o poskytovaných službách je možné získat osobně, telefonicky, emailem, 
z webu www.domovprosenioryjavornik.cz, popř. z letáků.  
Základní informace o službě (domov pro seniory) jsou oprávněni zájemci podat 
pracovníci v sociálních službách (název zařízení, informace o zřizovateli, informace 
o poskytovaných službách). Podrobnější informace o poskytované službě podává 
vedoucí sociálního úseku, sociální pracovnice, která je oprávněnou osobou 
pro jednání se zájemcem. Na straně zájemce o službu by měl jednat vždy zájemce. 
V závažných případech, kdy zájemce není momentálně schopen zúčastnit 
se jednání, chce a potřebuje zahájit poskytování sociální služby, je možné 
na základě jeho požadavku podmínky poskytování služby dohodnout s osobou jemu 
blízkou, která je zájemcem pověřena jednat (na základě písemné plné moci, která 
určuje, o čem je zástupce pověřen jednat).  
Osobní schůzku se sociální pracovnicí je možné sjednat telefonicky předem. 
Jednání se zájemcem o službu může probíhat na více než jedné schůzce, jejich 
počet se může zvyšovat podle individuálních potřeb zájemce. Osobní jednání 
se zájemcem nemusí probíhat vždy jen v zařízení. Zájemci, kteří se nemohou 
na jednání dostavit přímo do zařízení, a to z jakýchkoli závažných důvodů (zdravotní 
důvody, obtížná doprava apod.), sociální pracovnice a vedoucí úseku péče o klienta 
navštíví v prostředí, kde se momentálně zájemce nachází. Jednání probíhá stejným 
způsobem jako jednání v zařízení. Ze schůzky se zájemcem jsou s jeho souhlasem 
vedeny písemné záznamy.  
Jednání se zájemcem lze rozdělit na pět fází (I. fáze informativní – předání informací 
zájemci, II. fáze posouzení žádosti, zda zájemce spadá do cílové skupiny, III. fáze 
zařazení do pořadníku, pokud zařízení nemá volnou kapacitu pro přijetí, IV. fáze před 
podpisem smlouvy a V. fáze při podpisu smlouvy).  
V případě, že se v průběhu jednání zjistí, že zařízení požadovanou službu 
neposkytuje, zájemce nesplňuje cílovou skupinu pro přijetí nebo zájemci služba 
nevyhovuje, sociální pracovnice doporučí zájemci další služby, včetně kontaktů tak, 
aby měl zájemce hledání vhodné služby co nejvíce usnadněno.   
Pokud zájemce projeví zájem o poskytovanou službu, je mu předán formulář žádosti 
o poskytnutí sociální služby a vysvětlen postup při podávání žádosti, popř. nabídnuta 
podpora a pomoc při vyplňování žádosti.     
Formulář žádosti o poskytnutí sociální služby je uveden na webových stránkách 
www.domovprosenioryjavornik.cz (dokumenty pro žadatele) nebo přímo v zařízení. 
Nedílnou součástí žádosti je formulář „Posudek o zdravotním stavu žadatele 
o pobytovou službu“, který vyplňuje praktický lékař nebo ošetřující lékař. Žádost 
o poskytnutí sociální služby je možné doručit osobně nebo zaslat poštou na adresu 
domova: Domov pro seniory Javorník, p. o., Školní 104, 790 70 Javorník.  
 
Sdělení o zahájení poskytování služby: 
O možnosti uzavření smlouvy o poskytnutí sociální služby je zájemce informován 
sociální pracovníci písemně nebo telefonicky a je domluven přesný termín schůzky. 
Zájemce je poučen o možnosti přizvat k jednání další osobu. Na této schůzce 
je společným rozhovorem zjišťováno, zda se nezměnily představy a očekávání 
zájemce od služby, a jakým způsobem by mohla poskytovaná služba naplňovat 
představy zájemce. Sociální pracovnice seznámí uživatele s posláním a cíli 
organizace, nabídne zájemci o službu prohlídku zařízení. 
Dojde-li k vzájemnému souhlasu a zařízení má volnou kapacitu, je zájemce vyzván 
k projednání a podpisu smlouvy o poskytnutí sociální služby. Datum zahájení 
poskytnutí sociální služby je stanoveno po vzájemné domluvě. 
 
 
Uzavření smlouvy o poskytnutí sociální služby: 
V den sjednaného termínu ohledně uzavření smlouvy o poskytnutí sociální služby  
se dostaví budoucí uživatel (případně spolu se zákonným zástupcem 
či opatrovníkem) do kanceláře sociální pracovnice k uzavření a podepsání smlouvy, 
která byla se zájemcem předem opakovaně a srozumitelně projednána. Dohodnou 
se i na způsobu platby za poskytované služby a možnosti úschovy finančních 
prostředků a cenných věcí. Po vyřízení nezbytných administrativních úkonů 
doprovodí sociální pracovnice uživatele na pokoj, seznámí jej s vedoucí úseku péče 
o klienta, s prostředím domova, s ostatními uživateli a zaměstnanci. 
Během prvních měsíců se všichni pracovníci snaží uživateli ulehčit pobyt v novém 
prostředí, sledují jeho zdravotní a psychický stav, jeho schopnosti, přání a cíle. 
Seznamují jej s prostředím domova, s poskytovanými službami a s procesem 
individuálního plánování. Uživateli je k dispozici klíčový pracovník, který 
se seznamuje s uživatelovými možnostmi, potřebami a návyky. Na základě 
získaných poznatků ve spolupráci s uživatelem vypracovává pověřený pracovník ve 
spolupráci s uživatelem a klíčovým pracovníkem plán péče a individuální plán.  Další 
poskytovaní péče se odvíjí od tohoto plánování.  
 
Osobní věci a doklady: 
 
Pracovníci v přímé obslužné péči zajistí označení osobních věcí a ošacení uživatele 
tak, aby nebyla snížená jeho důstojnost. Osobní doklady, průkaz ZTP a průkaz 
pojišťovny si ponechá uživatel u sebe, popř. jsou tyto doklady s jeho souhlasem 
uloženy v pracovně zaměstnanců domova. 
3. Popis služby 
a. Naplnění základních činností ze zákona 
Domov pro seniory Javorník, příspěvková organizace, poskytuje sociální služby 
podle zákona č. 108/2006 Sb., o sociálních službách ve znění pozdějších předpisů. 
Základním předmětem činnosti je poskytování sociálních služeb vymezených  
v § 49 citovaného zákona. 
Předmětem naší činnosti je: 
a) poskytnutí ubytování: 
    - ubytování  
    - úklid, praní, žehlení, drobné opravy osobního a ložního prádla a ošacení 
b) poskytnutí stravy: 
    - zajištění celodenní stravy odpovídající věku, zásadám racionální výživy  
      a potřebám dietního stravování, minimálně v rozsahu 3 hlavních jídel 
c) pomoc při zvládání běžných úkonů péče o vlastní osobu:  
    - pomoc při oblékání a svlékání včetně speciálních pomůcek 
    - pomoc při přesunu na lůžko nebo vozík 
    - pomoc při vstávání z lůžka, ulehání, změna poloh 
    - pomoc při podávání jídla a pití 
    - pomoc při prostorové orientaci, samostatném pohybu ve vnitřním i vnějším  
      prostoru 
d) pomoc při osobní hygieně nebo poskytnutí podmínek pro osobní hygienu: 
    - pomoc při úkonech osobní hygieny 
    - pomoc při základní péči o vlasy a nehty 
    - pomoc při použití WC 
e) zprostředkování kontaktu se společenským prostředím: 
    - podpora a pomoc při využívání běžně dostupných služeb a informačních zdrojů 
    - pomoc při obnovení nebo upevnění kontaktu s rodinou   
    - pomoc a podpora při aktivitách podporujících sociální začleňování osob 
f) sociálně terapeutické činnosti: 
   -  socioterapeutické činnosti, jejichž poskytování vede k rozvoji nebo udržování  
      osobních a sociálních schopností a dovedností podporujících sociální       
      začleňování osob 
g) aktivizační činnosti: 
   -  volnočasové a zájmové aktivity 
   -  pomoc při obnovení nebo upevnění kontaktu s přirozeným sociálním prostředím  
   -  nácvik a upevňování motorických, psychických a sociálních schopností   
      a dovedností  
h) pomoc při uplatňování práv, oprávněných zájmů a při obstarávání osobních   
    záležitostí: 
    -  pomoc při komunikaci vedoucí k uplatňování práv a oprávněných zájmů  
 
Dále uživatelům zajišťujeme zdravotní, ošetřovatelskou a rehabilitační péči. 
 
b. Pravidla poskytování služby (obsažená v domácích řádech a dalších 
předpisech, omezení vyplývající z charakteru služby) 
Pravidla poskytování služby jsou obsažena v interních předpisech: Pracovní postupy 
zaručující řádný průběh sociální služby, Pravidla soužití – domácí řád, Návštěvní 
řád, Směrnice o úhradě za poskytované sociální služby, Směrnice pro podávání 
a vyřizování stížností. S Pravidly soužití (domácím řádem) a s předpisy, které 
souvisí s poskytováním služby, jsou uživatelé a jejich zástupci seznamováni již při 
projednávání služby a při podpisu smlouvy.  
V průběhu pobytu jsou tato pravidla a směrnice uživatelům k dispozici 
ve společenských prostorách, na nástěnkách, dále u vedoucí úseku péče  
o klienta a u sociální pracovnice. 
Organizace má vypracované i další vnitřní předpisy a postupy, kterými se řídí činnost 
poskytovaných sociálních služeb: Provozní řád, Organizační řád, Standardy kvality 
sociálních služeb. S uvedenými předpisy jsou prokazatelným způsobem seznámeni 
všichni zaměstnanci organizace a jsou pro ně závazné.  
 
c. Metody práce, plánování služby 
Při poskytování sociálně obslužné péče se pracovníci řídí vypracovanou metodikou 
obsaženou ve vnitřních pravidlech: Pracovní postupy zaručující řádný průběh 
sociální služby. Vycházíme z tradičních i moderních metod sociální práce, přičemž 
hlavní používanou metodou je přístup orientovaný na uživatele. S tímto přístupem 
koresponduje individuální plánování služby a stanovování a naplňování osobních 
cílů uživatelů služby. Každý uživatel má svého klíčového pracovníka. Plánování 
služby probíhá ve spolupráci s konkrétním uživatelem tak, aby byla zajištěna 
individualizace služby a aby se uživatelé aktivně účastnili jejího průběhu. Osobní 
plány, záznamy o průběhu služby a další potřebné údaje jsou vedeny v písemné 
podobě (ručně nebo v PC).  
Spokojenost s poskytovanou službou je zjišťována formou dotazníkového šetření 
jedenkrát ročně. Výsledky jsou využity jako podklad pro směrování poskytování 
služby.  
 
d. Pravidla pro vyřizování stížností 
Směrnice pro podávání a vyřizování stížností je součásti Standardu č. 7.  
Uživatelé, popř. jiné osoby (rodinní příslušníci, zákonní zástupci) jsou o možnosti 
podávat stížnosti, či vznášet připomínky ke kvalitě poskytované služby informováni 
při zahájení poskytování sociální služby. Stížnosti mohou být podávány ústně, 
písemně, anonymně i adresně anonymně. Mohou být předány kterémukoliv 
zaměstnanci domova, rovněž vkládány do schránek důvěry, které jsou umístěné 
na dostupných místech. Všechny stížností jsou evidovány a řešeny nejdéle  
do 28 dnů od doručení a stěžovatel je o výsledku šetření vyrozuměn. V případě 
nespokojenosti s vyřízením stížnosti v zařízení se stěžovatel může obrátit 
na zřizovatele (Olomoucký kraj, Odbor sociálních věcí, Jeremenkova 40b,  
779 11 Olomouc, Kancelář veřejného ochránce práv, Údolní 39, 602 00 Brno, Český 
helsinský výbor, Štefánikova 21, 150 00 Praha 5). 
 
e. Pravidla pro ukončení služby 
Služba je vždy poskytována na základě smluvního vztahu. Důležitým ujednáním 
ve smlouvě je pro uživatele možnost ukončení smluvního vztahu. Domov pro seniory 
Javorník, p. o., může ukončit poskytování sociálním služby jen z důvodu uvedených 
ve smlouvě.  
 
Výpověď ze strany uživatele: 
1) Uživatel může smlouvu o poskytnutí sociální služby vypovědět bez udání důvodů. 
2) Výpověď uživatel podává písemně a výpovědní lhůta pro výpověď uživatelem činí 
15 kalendářních dní a počíná běžet dnem, ve kterém bylo písemné oznámení 
o výpovědi doručeno. Uplynutím výpovědní lhůty pozbývá smlouva platnosti. Před 
ukončením poskytování služby musí uživatel uhradit veškeré závazky vůči 
poskytovateli.  
 
 
Výpověď ze strany poskytovatele: 
1)  Poskytovatel může smlouvu vypovědět z těchto důvodů:  
a) jestliže uživatel hrubě porušuje své povinnosti vyplývající ze smlouvy. Za hrubé 
porušení smlouvy se považuje zejména: nezaplacení úhrady za ubytování a stravu, 
která je stanovena ve smlouvě o poskytnutí sociální služby, 
b) jestliže uživatel i po opětovném napomenutí hrubě poruší povinnosti, které 
vyplývají z vnitřních pravidel domova: „Pravidel soužití“ (domácího řádu domova)  
c) jestliže nepříznivá sociální situace uživatele přestala být ve shodě s podmínkami 
okruhu osob poskytovatele a poskytovatel s ohledem na tuto skutečnost nemůže 
zajistit kvalitní poskytování služby 
d) jestliže došlo prokazatelně k takovým změnám zdravotního stavu uživatele, které 
vylučují poskytnutí sociální služby 
 
2) Výpovědní lhůta pro výpověď danou poskytovatelem z důvodů uvedených činí  
tři kalendářní měsíce a počíná běžet prvním dnem kalendářního měsíce, který 
následuje po měsíci, ve kterém bylo písemné oznámení o výpovědi doručeno druhé 
smluvní straně. Uplynutím výpovědní lhůty pozbývá smlouva platnosti. 
   
 
f. Úhrady za služby, spoluúčast osoby blízké na úhradě 
Úhrada za poskytované sociální služby se skládá z úhrady: 
a) ubytování 
b) stravu 
c) péči 
 
Místo poskytování sociální služby Javorník: 
Ubytování za 1 den:  
- 
v jednolůžkovém pokoji 295,- Kč 
- 
ve dvoulůžkovém pokoji 275,- Kč  
- 
ve třílůžkovém pokoji 265,- Kč 
Celodenní strava za 1 den 230,- Kč 
 
Místo poskytování sociální služby Kobylá nad Vidnavkou 153 a 58: 
Ubytování za 1 den: 
- 
v jednolůžkovém pokoji 285,- Kč 
- 
ve dvoulůžkovém pokoji 265,- Kč  
- 
ve třílůžkovém pokoji 255,- Kč 
Celodenní strava za 1 den 230,- Kč  
 
Úhrada za kalendářní měsíc se stanoví tak, že denní částka za ubytování a stravu  
se vynásobí skutečným počtem dnů v daném měsíci. Úhrada za poskytovanou péči 
se stanoví ve výši přiznaného příspěvku na péči. 
Pokud by uživateli po zaplacení úhrady za ubytování a stravu za kalendářní měsíc 
nezůstala částka alespoň 15 % jeho příjmu, částka úhrady se sníží (§ 73,  
odst. 3 zákona č. 108/2006 Sb., o sociálních službách, ve znění pozdějších 
předpisů). 
Výše úhrady za poskytované služby je uvedena ve smlouvě o poskytování sociální 
služby. V případě, že uživateli nedostačují příjmy na zaplacení stanovené úhrady, 
mají možnost se na úhradě podílet formou finanční spoluúčasti rodinní příslušníci 
(podle § 71, odst. 3 zákona 108/2006 Sb., o sociálních službách, ve znění pozdějších 
předpisů).   
 
 
g. Další doplňující informace 
Uživatelům jsou nabízeny další služby: pedikúra, kadeřník, zooterapie, duchovní 
služby. 
2. Fakultativní služby (jsou-li poskytovány) 
Fakultativní činnosti: použití telefonu, počítače, internetu, pořízení xerokopie, 
dopravné (doprava automobilem). Úhrada za fakultativní činnosti je stanovena 
v ceníku, který je uveden na webových stránkách a vyvěšen na nástěnkách  
v domově.  
3. Prostory, materiální a technické vybavení (bezbariérovost) 
Domov pro seniory Javorník, p. o., je charakterizován jako zařízení pobytové sociální 
služby a pro tyto účely má zabezpečené materiální, technické a hygienické 
podmínky. Disponuje místy poskytování sociální služby v Javorníku a v Kobylé  
nad Vidnavkou. 
Kapacita místa poskytování sociální služby: 127 míst  
- 
v Javorníku, Školní 104 – 45 míst 
- 
v Kobylé nad Vidnavkou 153 – 33 míst 
- 
v Kobylé nad Vidnavkou 58 – 49 míst 
Místo poskytování sociální služby v Javorníku, Školní 104, má k dispozici 
2 jednolůžkové pokoje, 8 dvoulůžkových pokojů a 9 pokojů třílůžkových. 
Místo poskytování sociální služby v Kobylé nad Vidnavkou 58 nabízí k ubytování 
7 jednolůžkových pokojů, 12 dvoulůžkových a 6 třílůžkových pokojů. 
Místo poskytování sociální služby v Kobylé nad Vidnavkou 153 nabízí k ubytování 
jednolůžkové, dvoulůžkové a jeden třílůžkový pokoj. Počet pokojů se bude měnit 
během roku z důvodu schválené investiční akce „Novostavba Kobylá nad 
Vidnavkou“. Na základě usnesení Rady Olomouckého kraje č. UR/118/30/2024 bylo 
pozastaveno přijímání nových uživatelů s tím, že celková kapacita sociální služby 
domovy pro seniory poskytované příspěvkovou organizaci bude činit po dobu trvání 
investiční akce 94 uživatelů.  
Jednotlivé pokoje jsou vybaveny polohovacími lůžky, servírovacími jídelními stolky, 
toaletními křesly, skříněmi, uzamykatelnými nočními stolky, poličkami, židlemi, křesly 
a podle potřeby dalším potřebným vybavením (např. zástěnami, závěsy mezi lůžky 
aj.).  Osvětlení je zajištěno stropními, nástěnnými a stolními svítidly. Televize jsou 
umístěny v místech, kde se setkávají uživatelé, a dále ve většině pokojů. Uživatelé 
mohou využívat k aktivnímu trávení volného času společné prostory, mezi které patří 
denní a společenské místnosti, vestibuly, kuchyňky, centrální jídelna, hala, kuřárna 
(v místě poskytování sociální služby Javorník) a chodby. 
Prostředí domova je přizpůsobeno tak, aby přesuny v rámci zařízení byly pro 
uživatele co nejsnazší a nejbezpečnější. K dispozici je dostatek pomůcek pro 
imobilní uživatele – madla, úchyty, zábradlí, výtahy, zvedáky, chodítka, mechanické 
a transportní vozíky, rehabilitační pomůcky, prvky pro usnadnění orientace (označení 
místností, označení schodů, směrovky). V každé budově se nachází osobní výtah, 
místo poskytování sociální služby v Javorníku je vybaveno lůžkovým evakuačním 
výtahem.  
Vedlejšími provozními a pomocnými místnostmi jsou: prádelna, žehlírna, přípravna 
zeleniny, sklady potravin, čistících a desinfekčních prostředků, chladírna, kuchyně, 
jídelna, šatna zaměstnanců a úklidové místnosti. 
 
 
Zpracoval:  
Ing. Jitka Richterová,  
Mgr. Jaromíra Buryánková, DiS. 
Dne: 11.11. 2024 
 
Schválil: Ing. Jitka Richterová 
 
Elektronický podpis: 11.11.2024
Certifikát autora podpisu: 
Jméno: Ing. Jitka Richterová
Vydal: PostSignum Qualified CA 4
Platnost do: 19.12.2024 11:41 +01:00
