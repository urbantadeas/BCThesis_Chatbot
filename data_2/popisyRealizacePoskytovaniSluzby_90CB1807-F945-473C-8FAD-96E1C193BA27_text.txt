 
 
 
                         Domov důchodců Police nad Metují 
     Na Sibiři 149, 549 54 Police nad Metují 
     IČ: 71194002 
 
Popis realizace poskytování sociálních služeb  
 
DRUH POSKYTOVANÉ SLUŽBY: Domov pro seniory dle § 49 zákona č.108/2006 Sb., 
MÍSTO POSKYTOVANÍ SOCIÁLNÍ SLUŽBY: Na Sibiři 149, 549 54 Police nad Metují 
 
1. Poslání, cíle a principy poskytování sociální služby 
 
Poslání organizace 
 
Domov důchodců Police nad Metují (dále jen DD) je příspěvková organizace, zřízená 
Královéhradeckým krajem. Jejím posláním je poskytovat celoroční pobytovou službu seniorům, kteří 
mají sníženou soběstačnost a vzhledem ke svému věku nebo zdravotnímu stavu nemohou žít ve svém 
přirozeném prostředí a jejichž situace vyžaduje pravidelnou pomoc jiné fyzické osoby. 
 
Cíle služby:  
          Cílovou skupinou našeho zařízení jsou senioři zejména od 65 let věku, kteří pro změny zdravotního 
stavu potřebují podporu, jež jim nemůže být zajištěna členy jejich rodiny ani pečovatelskou službou nebo 
jinými typy služeb sociální péče a mají trvalé bydliště v Královéhradeckém kraji nebo prokázanou vazbu 
na Královéhradecký kraj.  
 
Obecným cílem zařízení je řešit nepříznivou životní situaci podle individuálních potřeb 
uživatelů. 
Konkrétní cíle: 
➢ poskytovat uživatelům kvalifikovanou podporu a pomoc, která by jim umožňovala zachovat 
si v co největší míře svůj dosavadní způsob života 
➢ usilovat o to, aby se uživatelé pro své postižení nedostali do sociální izolace a pokud by se 
tak stalo, pomáhat jim z této situace najít východisko  
➢ usilovat o zachování, popřípadě zvyšování soběstačnosti uživatelů  
➢ vytvářet příjemné rodinné prostředí  
➢ samozřejmostí je zachování lidské důstojnosti 
➢ usilovat o zachování vazeb uživatelů s rodinou a jejich přirozeným prostředím  
➢ usilovat o využívání místních institucí, které poskytují služby veřejnosti (kadeřnice, 
pedikúra, knihovna, kino, pošta, nákupy, výlety) 
➢ zvyšovat kvalitu poskytovaných služeb se zaměřením na individuální přístup k uživatelům 
➢ podpora celoživotního vzdělávání zaměstnanců dle zákona 108/2006 Sb. 
 
Konkrétní cíle jsou stanoveny vždy na určité období (obvykle 1 rok). 
 
Principy poskytování sociální služby: 
 
Principy sociální služby jsou postupy a hodnoty, kterými se řídí všichni pracovníci DD Police nad 
Metují, podporují kvalitní a přirozený způsob života uživatelů a odpovídají standardům kvality 
v sociálních službách. 
 
Jsou založeny na: 
- 
respektování práv uživatelů 
- 
týmové práci 
- 
odbornosti 
- 
vstřícné mezilidské komunikaci 
- 
podpoře soběstačnosti uživatelů 
- 
etickém přístupu k uživatelům 
- 
samozřejmostí musí být důstojný, ohleduplný a citlivý přístup k uživatelům 
 
 
      Principy poskytování služby jsou obsaženy v „Etickém kodexu pracovníků DD Police nad Metují“. 
Vedení DD dodržování těchto principů od zaměstnanců vyžaduje. 
 
2. Prostřednictvím naší služby zajišťujeme tyto základní činnosti:  
Ubytování 
Domov poskytuje ubytování v 19 jednolůžkových, 19 dvoulůžkových a 2 třílůžkových pokojích.  
Celková kapacita Domova je 63 lůžek. 
           Součástí všech pokojů je sociální zařízení a u většiny je balkon. Pokoje jsou vybaveny nábytkem, 
uživatelé si mohou pokoj dovybavit televizí, rozhlasem a mají možnost si s sebou přinést drobnosti, které 
by jim připomínaly domov.  
           Ubytování zahrnuje také topení, studenou a teplou vodu, elektrický proud, úklid, praní, drobné 
opravy ložního a osobního prádla a ošacení, žehlení. 
  
Stravování 
 
V rámci vlastního stravovacího provozu zajišťujeme uživatelům celodenní stravování v rozsahu 
tří hlavních jídel a dvou jídel vedlejších. Skladba stravy je přizpůsobena věku a zdravotnímu stavu 
uživatelů a odpovídá zásadám racionální výživy. Vychází z individuálního dietního režimu uživatelů, 
diabetikům je podávána druhá večeře. 
             Strava se podává v jídelně nebo na pokojích podle přání a zdravotního stavu uživatelů. 
 
Pomoc při zvládání běžných úkonů péče o vlastní osobu 
Pomoc při zvládání běžných úkonů péče o vlastní osobu zajišťuje DD prostřednictvím odborně 
vyškolených pracovníků v přímé péči. Pomoc je poskytována na základě nabídky služeb a individuálních 
plánů uživatelů s důrazem na podporu jejich samostatnosti a s ohledem na jejich zdravotní stav.  
 
 
 
Pomoc při osobní hygieně nebo poskytnutí podmínek pro osobní hygienu 
Součástí každého pokoje je koupelna s umyvadlem, WC a sprchovým koutem. V prostorách 
centrálních koupelen mají uživatelé možnost koupání ve vaně, pro imobilní uživatele je používána 
sprchová židle, mobilní koupací vana a zvedací zařízení. Při mytí a koupání uživatelům pomáhá ošetřující 
personál, zajistí i další odpovídající činnosti související s udržováním osobní hygieny, čistoty a pořádku.  
Uživatelé mohou v DD využít služeb kadeřnice a pedikérky. 
 
Zprostředkování kontaktu se společenským prostředím 
 
Při zprostředkování kontaktu se společenským prostředím klademe důraz na individuální potřeby 
a přání každého uživatele. Uživatelé mohou vycházet a pobývat mimo areál DD, využívat místních 
institucí a přijímat návštěvy rodinných příslušníků a přátel.  
Domov spolupracuje s místními školami, školkami a jinými zařízeními. Jednou měsíčně se v kapli koná 
katolická bohoslužba, kněz dochází dle přání i na pokoje uživatelů. Pro zájemce jsou připravovány výlety 
po okolí nebo návštěvy ostatních domovů.  
 
 
Sociálně terapeutické a aktivizační činnosti 
            
V domově nabízíme sociálně terapeutické činnosti, jejichž poskytování vede k rozvoji nebo udržení 
osobních a sociálních schopností a dovedností podporujících sociální začleňování osob (např. nácvik 
úkonů péče o vlastní osobu, rozvoj jemné motoriky, trénování paměti apod.). 
V domově je pro uživatele organizován bohatý kulturní a zájmový program. Realizace těchto 
činností záleží na zdravotním stavu uživatelů, jejich přáních a potřebách. Uživatelé mají možnost účastnit 
se ručních prací, promítání filmů, předčítání, zpívání, terapie se zvířaty, reminiscence, kavárničky,  
promítání fotografií, přednášek, besed, různých vystoupení apod.  
            K pravidelným akcím patří Masopustní a Mikulášská zábava, vánoční posezení, oslava Dne 
matek, sportovní hry, opékání špekáčků a stavění májky, výstavky atd. Nedílnou součástí v našem DD je 
i poskytování rehabilitační a bazální péče. 
 
Pomoc při uplatňování práv, oprávněných zájmů a při obstarávání osobních 
záležitostí 
           Uživatelům DD poskytujeme podporu a pomoc při obstarávání osobních záležitostí, při 
komunikaci s úřady a různými institucemi a poskytujeme základní sociální poradenství. 
 
  
3. Jednání se zájemcem o službu      
Žádost o umístění do DD najde zájemce přímo v DD nebo na webových stránkách DD. U 
sociálních pracovnic je možné zajistit prohlídku DD. Po podání žádosti provedou sociální pracovnice  
sociální šetření. Cílem jednání je zjištění a popis nepříznivé životní situace žadatele, co zájemce od 
služby očekává, jeho potřeby a zvyklosti.    
           Na základě podané žádosti, vyjádření lékaře a sociálního šetření je rozhodnuto o zařazení popř. 
nezařazení žádosti do evidence žadatelů o poskytování sociální služby. V případě kladného i záporného 
posouzení žádosti je zájemce s výsledkem rozhodnutí písemně seznámen. Odmítnutému zájemci 
nabídneme jiné možnosti a pomoc při řešení jeho nepříznivé sociální situace.  
         V případě uvolnění místa provedou sociální pracovnice sociální šetření u vytipovaných zájemců a 
vybraného zájemce vyzvou k nástupu do DD.   
 
4. Uzavírání smlouvy o poskytování sociální služby 
Smlouvu o poskytování sociální služby si žadatel může prostudovat předem. V den nástupu do 
DD je uzavřena písemná smlouva, která obsahuje označení smluvních stran, druh služby, sjednanou výši 
úhrady a způsob jejího placení, výpovědní důvody a lhůty, dobu platnosti smlouvy atd. Smlouva je 
podepsána uživatelem nebo jeho zákonným zástupcem a ředitelem organizace. V případě, že uživatel 
není schopen podpisu a nemá ustanoveného opatrovníka, je smlouva podepsána pověřeným pracovníkem 
příslušného úřadu s rozšířenou působností. Je vyhotovena ve dvou originálech. 
 
5. Stížnosti 
 
V Domově důchodců Police nad Metují mají všichni uživatelé, popřípadě jejich zástupci, právo 
stěžovat si na kvalitu nebo způsob poskytování sociálních služeb. Uživatelé jsou seznámeni s možností 
podat stížnost na kvalitu nebo poskytování služby 
         Stížnost může být podána písemnou nebo ústní formou, telefonicky, emailem. Schránka na stížnosti 
(případně pochvaly) je umístěna ve vstupní hale DD. 
 
6. Prostředí, ve kterém je služba poskytována  
Domov důchodců Police nad Metují byl uveden do provozu v září roku 1937. V letech 2008 – 
2010 prošel celkovou rekonstrukcí a k původní budově navazuje zcela nová část. Je umístěn v klidné 
části města uprostřed zahrady s parkovou úpravou. Budova i bezprostřední okolí je řešeno bezbariérově, v 
parku jsou umístěny lavičky a dřevěný altán, který slouží k příjemnému posezení a odpočinku. 
Uživatelům je k dispozici jídelna, společenská místnost, terapeutická dílna, tělocvična, rehabilitace, 
knihovna, kaple a kuchyňky vybavené lednicí, mikrovlnnou troubou a varnou konvicí. 
 
7. Další informace 
          Veřejnost může získat informace o naší službě prostřednictvím informačního letáku, obrazovou 
prezentací nebo prostřednictvím našich webových stránek: www.ddpolice.cz, kde jsou uvedeny potřebné 
informace i prezentace domova ve formátu 3D.      
 
 
 V Polici nad Metují 28. 11. 2024                                         Mgr. Jana Šrámková 
                                                                                                       ředitelka 
