Domov pro seniory Trutnov, R. Frimla 936, 541 01 Trutnov 
 
Popis realizace poskytování sociální služby. 
 
Domov pro seniory Trutnov je příspěvková organizace, jejímž zřizovatelem je Město 
Trutnov. Domov poskytuje pobytové služby sociální péče s celkovou kapacitou 127 lůžek, 
celoročně v nepřetržitém režimu na dvou pracovištích. 
• 
Pracoviště v ulici R. Frimla 936 s kapacitou 96 lůžek.  
• 
Pracoviště v ulici Dělnická 162 s kapacitou 31 lůžek. 
 
 
Posláním domova pro seniory je poskytovat individuální odbornou každodenní pomoc a podporu 
těm seniorům, kteří se ocitli v nepříznivé sociální situaci, která jim znemožňuje již dále žít ve svém 
domácím prostředí, a to ani za pomoci rodiny či podpory jiných veřejně dostupných služeb. 
Našim cílem je  
• 
poskytovat služby uživatelům na základě jejich potřeb v maximální možné míře individuálně  
• 
poskytovat naše služby odborně proškoleným personálem 
• 
zajistit optimální personální složení týmu  
• 
přiblížit náš domov v maximální možné míře domácímu prostředí 
 
Principy, dle kterých je sociální služba poskytována:    
• 
Zachování lidské důstojnosti a důsledné dodržování lidských práv a základních 
svobod – podporujeme nezávislost a svobodné rozhodování každého uživatele, a 
respektujeme jejich vlastní vůli, soukromí a důstojnost, respektujeme právo na přiměřené 
riziko v rámci individuálního plánování, dodržujeme etický přístup, uživatel je pro nás vždy 
partnerem a ve všech činnostech uznáváme lidskou důstojnost až do konce života.  
• 
Naše pomoc vychází z individuálně určených potřeb – přízpůsobujeme naše služby 
potřebám uvedeným v individuálním plánu uživatele, snažíme se individuálně 
naplánovanou službou podporovat dosavadní způsob života 
• 
Podpora rozvoje samostatnosti a soběstačnosti uživatelů  - podporujeme soběstačnost 
do výše zdravotního omezení, podpora musí vycházet z konkrétních potřeb uživatelů a 
zároveň působit aktivně, podporujeme samostatnostatnost a nezávislost uživatelů 
• 
Aktivní podíl na řešení nepříznivé sociální situace -  nabízíme služby, které pomocí 
naplánovaných činností napomáhají spolupodílet se na řešení nepřiznivé životní situace, 
respektujeme individuální potřeby každého člověka, mapujeme potřeby uživatelů a ty jsou 
konfrontovány s možnostmi zařízení   
• 
Posilování sociálního začleňování – zprostředkováváme doprovod nebo dopravu na akce 
konané mimo domov, udržujeme a obnovujeme kontakty s rodinou, přáteli a známými, 
podporujeme uživatele při využívání veřejných služeb dle jejich osobních potřeb  
 
Cílovou skupinou jsou senioři nad 62 let, kteří se nachází v nepříznivé sociální situaci, kterou 
nejsou schopni řešit sami, za pomoci rodiny, ani za pomoci jiných veřejně dostupných služeb a kteří 
potřebují každodenní pomoc a podporu, bez nichž by bylo ohroženo jejich zdraví nebo život.  
 
 
Domov pro seniory Trutnov, R. Frimla 936, 541 01 Trutnov 
 
Domov pro seniory Trutnov  poskytuje  tyto  činnosti:   
 
1. Ubytování - formou celoročního pobytu v jedno až třílůžkových pokojích, které jsou vybaveny 
moderním a kvalitním nábytkem. Součástí ubytování je také zajištění veškerého úklidu a údržby 
jak ubytovacích částí, tak společných prostor. Každé zařízení zajišťuje ve vlastní prádelně praní 
veškerého ústavního (bytový textil) a osobního prádla uživatelů včetně drobných oprav prádla.    
             
2. Stravování – domov má vlastní stravovací provoz, ve kterém se připravuje celodenní stravování 
pro uživatele v rozsahu stravy normální, šetřící, diabetické popř. jiné potřebné léčebné výživy dle 
doporučení lékaře.  Do Domova v Dělnické ulici je jídlo pravidelně dováženo.      
       
3.  Úkony péče  
a) Pomoc při zvládání běžných úkonů péče o vlastní osobu.  
b) Pomoc při osobní hygieně nebo poskytnutí podmínek pro osobní hygienu  
c) Zprostředkování kontaktu se společenským prostředím  
d) Sociálně terapeutické činnosti  
e) Aktivizační činnosti  
f) Pomoc při uplatňování práv, oprávněných zájmů a při obstarávání osobních záležitostí   
 
Zdravotní péče je zajištěna praktickým lékařem, který do organizace pravidelně dochází Jednotlivé 
zdravotní úkony jsou prováděny zdravotnickým personálem na základě ošetřovatelských plánů a 
ordinace lékaře.  
       Rozsah služeb složený z výše uvedených činností vychází z toho, co je uživatel schopen zvládat 
sám a s čím potřebuje pomoc. Kvalifikovaný personál napomáhá vhodnými metodami, technikami 
a pomůckami zvládání běžných úkonů při péči o vlastní osobu se zaměřením na zachování co 
největší míry soběstačnosti uživatele. Domov pro seniory Trutnov má pro poskytování sociální 
služby vypracován systém klíčových pracovníků (tj. pracovník – důvěrník uživatele) a systém 
individuálního plánování. Individuální plán plně podporuje a podtrhuje osobnost každého uživatele. 
Je tedy uživateli vypracován, tzv. „ na míru " a snaží se co nejméně měnit způsob života, na jaký 
byl uživatel zvyklý před nástupem do zařízení. V individuálním plánu si vytvoří uživatel svůj osobní 
cíl, kterého chce v souvislosti s poskytovanou službou dosáhnout. K tomu napomáhá nabídka 
individuálních, a skupinových aktivit (četba, cvičení, společná tematická setkávání, narozeninové 
oslavy, koncerty v zařízení apod.). Plán péče pak navazuje na zjištěné potřeby uživatele a 
koresponduje s jeho aktuálním zdravotním stavem.  
 
Jednání se zájemcem o službu   
Se zájemcem o službu jedná sociální pracovnice. Zájemci jsou seznámeni s druhem poskytované 
služby, základními činnostmi služby a s prostředím, ve kterém je služba poskytována. Pokud se 
rozhodne zájemce využít nabízených služeb, podává žádost, kterou získá od sociální pracovnice 
nebo z webových stránek domova.  Na základě této žádosti, která je zaevidovaná, provede sociální 
pracovnice sociální šetření v místě bydliště žadatele. Pokud na základě uvedených a zjištěných 
skutečností splňuje žadatel požadavky na přijetí a kapacita zařízení to umožňuje, je se žadatelem 
uzavřena písemná smlouva o poskytnutí služby sociální péče. Pokud je kapacita zařízení naplněna, 
je žádost zavedena do evidence, a žadatel je vyzván k přijetí až v době, kdy je v zařízení volné 
místo.   
 
 
 
 
Domov pro seniory Trutnov, R. Frimla 936, 541 01 Trutnov 
 
Smlouva o poskytnutí služby sociální péče    
je uzavírána písemně a obsahuje rozsah a způsob poskytovaných služeb, jejichž požadavek vychází 
z osobních cílů a individuálních potřeb uživatele.  
• 
Sociální pracovnice připraví znění smlouvy o poskytnutí služby sociální péče, a to v souladu s 
požadavky, které vyplynuly ze sociálního šetření. Smlouva o poskytnutí služby sociální péče je 
zaevidovaná a podepsaná ředitelem.   
• 
Smlouva obsahuje základní údaje o smluvních stranách a pravidla, kterými se během pobytu 
budou obě strany řídit, dále stanoví bližší podmínky poskytovaných služeb. Sociální pracovnice 
uživateli smlouvu řádně objasní a ponechá uživateli dostatečný prostor k osobnímu 
prostudování.  
• 
Smlouva je uzavírána písemně a její obsah lze měnit pouze písemnou formou.  Smlouva nabývá 
platnosti podpisem obou zúčastněných stran, který se uskuteční nejpozději v den nástupu 
klienta.  
• 
Při uzavírání smluv je třeba, aby obě strany měly právní způsobilost smlouvu uzavřít. Pokud 
právní způsobilost k uzavření smlouvy uživatel nemá, je třeba, aby smlouvu uzavřela jiná 
oprávněná osoba – např. soudem ustanovený opatrovník, ORP (obec s rozšířenou působností).  
• 
Uživateli není odnímána možnost, aby byla při uzavírání smlouvy přítomna jiná osoba, která 
by mu pomohla při rozhodování o uzavření smlouvy.  
  
Podávání a vyřizování stížnosti  
Uživatel domova pro seniory, zaměstnanec, rodinný příslušník uživatele a další občané mají právo 
podat ústní nebo písemnou stížnost na kvalitu nebo způsob poskytování sociálních služeb. Stížnost 
může být podána písemnou nebo ústní formou.    
Uživatelé domova podávají stížnost, podněty a připomínky kterémukoliv pracovníkovi, ke 
kterému získali důvěru, a ten je povinen stížnost předat řediteli přímo nebo prostřednictvím svého 
nadřízeného. Písemné stížnosti je možno vhodit do označených schránek, které jsou umístěny na 
společných jídelnách nebo je možné stížnosti poslat prostřednictvím pošty na adresu: Domov pro 
seniory Trutnov, R. Frimla 936, 541 01 Trutnov (i anonymní)  
Příbuzní a ostatní občané podávají písemnou stížnost u ředitele, vedoucí úseku zdravotní a                         
přímo obslužné péče, v jejich nepřítomnosti u službukonající sestry. Uživatel má možnost si 
svobodně zvolit svého nezávislého zástupce, který ho bude při vyřizování stížností zastupovat. 
(nezávislý zástupce není zaměstnancem zařízení)  
Lhůta pro vyřízení stížností je 30 dní ode dne převzetí nebo sepsání stížnosti pověřeným 
pracovníkem. V případě delší časové náročnosti pro vyřízení stížnosti (např. konzultace s 
odborníkem, písemné stanovisko odborníka) lze lhůtu prodloužit o dalších 30 dní. O prodloužení 
lhůty je stěžovatel včas informován. V případě nespokojenosti s vyřízením stížnosti má stěžovatel 
možnost obrátit se na další instituce: 
Zřizovatel  - Město Trutnov – prostřednictvím sociálního odboru,  
Krajský úřad – sociální odbor,  
Ministerstvo práce a sociálních věcí  
Veřejný ochránce práv. 
 
Popis objektu, ve kterém je služba poskytována:  
 
Pracoviště v ulici R. Frimla 936   
Třípodlažní objekt domova pro seniory byl uvedený do provozu v roce 2009 a je zasazen do klidné, 
obytné části města Trutnova. V jeho blízkosti se nachází Základní škola R. Frimla.  Budova je 
bezbariérová, vysoce moderní a svým vybavením a architekturou plně odpovídající nejnovějším 
trendům, určeným právě seniorům se sníženou pohyblivostí. Objekt je velmi dobře dostupný a má 
Domov pro seniory Trutnov, R. Frimla 936, 541 01 Trutnov 
 
otevřenou zahradu se zabudovanými cvičícími prvky pro seniory, s altánem a fontánou. Pokoje jsou 
po rekonstrukci jen dvoulůžkové, s vlastním sociálním zařízením, sprchovým koutem a lodžií. 
Prostorné pokoje jsou situovány na jihozápad, což zaručuje dostatek světla po celý den. 
Samozřejmostí je vybavení pokojů funkčním, polohovacím a výškově nastavitelným nábytkem, 
který zaručuje komfort jak uživatelům, tak ošetřujícímu personálu. Jednotlivá oddělení jsou navíc 
vybavena zvedáky, sprchovými lůžky a koupacími křesly. K udržení soběstačnosti slouží mobilní 
a elektrické zvedáky a další  pomůcky - jako motomedy, rotopedy. V suterénu budovy se nachází 
stravovací provoz, který zabezpečuje celodenní stravu i pro uživatele v Dělnické ulici. Dále se zde 
nachází prádelenský provoz a prostory k využívání služeb kadeřnice a pedikérky.   
Pracoviště v Dělnické ulici č.p.162 
Služby jsou poskytovány v budově, která byla v roce 1994 zrekonstruována z Domu 
z pečovatelskou službou. Vlastníkem budovy je Město Trutnov. 
Třípodlažní objekt domova pro seniory se nachází v obytné části města Trutnova. Budova 
je bezbariérová. Jeho poloha spolu s pěknou terasou, menší zahradou a se zvelebeným prostranstvím 
za budovou zaručuje dostatek klidu i možnosti různých aktivit. V blízkosti se nacházejí nákupní 
střediska a veřejné služby, ale i krásná příroda, např. městský park. 
Obytná část objektu je soustředěna do obytných jednotek, kterých je celkem 10. Každá 
obytná jednotka má vlastní hygienické zařízení.  Z celkového počtu 13 pokojů jsou zde zastoupeny 
jak pokoje jednolůžkové, dvoulůžkové a třílůžkové.  
Pokoje jsou světlé, prostorné a kompletně vybavené funkčním, polohovacím a výškově 
nastavitelným nábytkem, který zaručuje komfort jak uživatelům, tak ošetřujícímu personálu. 
Koupelny jsou společné a jsou vybaveny sprchovými kouty, zvedací vanou, zvedací koupací židlí, 
sprchovým panelem a sprchovým lůžkem. K udržení soběstačnosti slouží elektrické zvedáky a další  
pomůcky - jako motomed, rotoped. Uživatelé mají možnost využití společných prostor 
tvořených  jídelnou a společenskou místností, terapeutickou místností a dále využití odpočinkových 
zón vytvořených na prostorných chodbách.  Bezbariérový přístup na terasu zabezpečuje pojízdná 
plošina. Celodenní stravování je zajištěno dovozem jídel z pracoviště R. Frimla. 
 
Základní informace o poskytované službě jsou prezentovány formou letáků na veřejných místech 
(úřady, zdravotnická zařízení, ordinace lékařů ap.), dny otevřených dveří ap. Podrobnější informace 
jsou na informačních tabulích v zařízení a na webových stránkách domova www.domovtrutnov.cz      
 
V Trutnově dne 5. 4. 2023    
 
                                                                                                          Ing. Miloš Soukup   
                                                                                               ředitel domova pro seniory Trutnov 
ing Miloš 
Soukup
Digitálně podepsal ing 
Miloš Soukup 
Datum: 2023.04.05 
11:19:19 +02'00'
