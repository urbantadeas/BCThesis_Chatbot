Popis realizace poskytování sociálních služeb 
 
 
Název poskytovatele 
 
AHC Senior centrum Kolín s.r.o. 
Druh služby 
Identifikátor 
 
Domov pro seniory, 8860217 
Forma služby 
 
pobytová 
Název zařízení a místo 
poskytování 
AHC Senior centrum Kolín 
Antonína Dvořáka 1101, 280 02 Kolín 2 
 
 
Cílová skupina klientů 
AHC Senior centrum Kolín s.r.o. poskytuje služby sociální péče klientům od 50 let: 
• jejichž soběstačnost je snížena z důvodu věku nebo nepříznivého zdravotního stavu, 
• které vyžadují pravidelnou pomoc jiné fyzické osoby. 
Upřednostňováni jsou zájemci z okresu Kolín. 
Služby jsou poskytovány především klientům, kteří již dále nemohou žít ve svém 
domácím prostředí nebo jejich rodina nedokáže již zabezpečit jejich potřeby. 
Jednání se zájemcem o službu a uzavření smlouvy o poskytování sociální služby 
Zájemce je informován o sociální službě prostřednictvím webových stránek, 
informačních letáků a materiálů, prezentace na úřadech nebo přímo u poskytovatele. 
Kontaktní osobou pro zájemce je sociální pracovnice, která poskytne základní 
informace a případně si domluví se zájemcem schůzku. 
Při osobním setkání podá sociální pracovnice zájemci základní informace o cílové 
skupině, o podmínkách poskytování sociální služby, o poskytovaných základních 
činnostech, cílech služby a úhradách za služby. Dále zjistí očekávání, potřeby a cíle 
zájemce. 
V případě, že se zájemcem nebude ze zákonných důvodů uzavřena smlouva, je mu 
sociální pracovnicí poskytnuto základní poradenství. 
Sociální pracovnice nabídne zájemci prohlídku Domova, dle potřeby zopakuje 
informace k poskytování služby. V případě zájmu o nabízenou službu je zájemci 
předána k vyplnění Žádost o poskytnutí sociální služby (dále jenom „žádost“) 
a Posudek lékaře o zdravotním stavu žadatele (dále jenom „posudek lékaře“). Jednání 
se zájemcem se mohou zúčastnit jeho příbuzní a blízcí. 
Uzavírání smlouvy o poskytování sociální služby 
Písemná žádost klienta je při splnění podmínek zařazena do evidence žadatelů 
o poskytnutí sociální služby. K žádosti musí žadatel doložit posudek lékaře. Pokud je 
volná kapacita, je u žadatele provedeno sociální šetření za účelem ověření splnění 
podmínek pro uzavření smlouvy a zjištění očekávání žadatele s ohledem na nabídku 
služby. Dále je vyžádána aktuální lékařská zpráva pro zjištění ošetřovatelské péče. 
Dojde-li k vzájemné dohodě, je žadatel před uzavřením smlouvy podrobně seznámen 
se všemi podmínkami poskytování služby včetně obsahu smlouvy a jejich příloh, 
a v případě souhlasu je písemně uzavřena smlouva se všemi náležitostmi. 
Při zahájení poskytování sociální služby je klient podrobně seznámen s prostředím, 
spolubydlícími, s personálem a životem v senior centru. 
Smlouva o poskytování sociální služby (dále jenom „smlouva“) není uzavírána 
se žadateli za těchto okolností: 
a) senior centrum neposkytuje sociální službu, o kterou žadatel žádá, a to zejména 
s ohledem na vymezení okruhu osob v registru poskytovatelů sociálních služeb, 
b) zdravotní stav žadatele vylučuje poskytnutí sociální služby: 
• 
zdravotní stav žadatele vyžaduje poskytnutí ústavní péče ve zdravotnickém 
zařízení, 
• 
žadatel není schopen pobytu v zařízení sociálních služeb z důvodu akutní 
infekční nemoci, 
• 
chování žadatele by z důvodu duševní poruchy závažným způsobem 
narušovalo kolektivní soužití; to neplatí, jde-li o poskytnutí pobytové sociální 
služby v domově se zvláštním režimem, 
c) žadateli senior centrum vypovědělo smlouvu o poskytnutí téže sociální služby 
v době kratší než 6 měsíců z důvodu porušování povinností vyplývajících 
ze smlouvy. 
Senior centrum může odmítnout uzavřít se žadatelem smlouvu, jestliže není volná 
kapacita k poskytnutí služby. V tom případě je žádost vedena v evidenci žadatelů 
o službu. 
O případném odmítnutí uzavření smlouvy je žadateli vydáno písemné oznámení 
s uvedením důvodu. 
 
 
Metody práce 
Cílem senior centra je vytvořit příjemné zařízení, které je co nejvíce podobné 
domácímu prostředí klientů s příjemnou, klidnou atmosférou. 
Za naprosto zásadní považujeme důstojné a uctivé zacházení s klienty, zajištění jejich 
bezpečí v souladu s naplňováním jejich práv a uplatňování vlastní vůle, která však 
nesmí narušovat práva druhých osob. 
Péči poskytujeme v příjemném prostředí. Vytváříme klientům podmínky pro 
pokračování jejich života tak, jak byli zvyklí, tj. zachováváme prvky, stereotypy a návyky 
ze života klienta (biografie), aby přestěhováním do senior centra nepřišli o svůj smysl 
života, případně se snažíme mu s naplněním jeho života v senior centru pomoci. 
Klientovi každý den umožníme prožít příjemný okamžik nebo okamžik radosti dle 
individuálních preferencí (např. formou dobré kávy, krátkým rozhovorem, umožnění 
věnovat se tomu, co ho baví apod.). 
U osob s demencí používáme metodu potvrzení aktuálně prožívané reality klienta 
(validace), která může, ale nemusí být podložená biografickým zjištěním. 
V případě potřeby zajištění paliativní péče je paliativní péče propojená se sociální 
službou, zdravotní část základní paliativní péče je zajištěna prostřednictvím 
všeobecných sester. 
Dále považujeme v péči o klienty důležité vytvoření a zachování prostředí, v němž 
nedojde k izolaci klientů od jejich rodin a nejbližších, proto podporujeme kontakt klienta 
s rodinou. 
 
Vyřizování stížností 
Každý klient má právo podat stížnost. Lhůta vyřízení stížnosti je 30 dní, v případě 
složité stížnosti může být lhůta prodloužena. S postupem podávání a vyřizování 
stížností je klient seznámen při uzavírání smlouvy a pravidelně v průběhu poskytování 
služby klíčovými pracovníky. 
Přesný postup je uvedený na www.kolin.ahc.cz. 
 
 
Ukončení služby 
Ukončení poskytování sociální služby probíhá dle podmínek uvedených ve smlouvě. 
Aktuální znění smlouvy je k dispozici na www.kolin.ahc.cz. 
 
 
Úhrady za služby 
Úhradu nákladů za poskytování sociální služby, tj. za ubytování a stravu, hradí klient 
ve výši sjednané ve smlouvě, aktuální znění smlouvy je uvedené na stránkách 
www.kolin.ahc.cz. 
Senior centrum se může dohodnout na spoluúčasti na úhradě nákladů s osobou blízkou 
klienta, popřípadě s jinou fyzickou osobou nebo s právnickou osobou, pokud klient 
nemá vlastní příjem nebo jeho příjem nepostačuje na úhradu nákladů. Úkony péče jsou 
hrazeny zpravidla z příspěvku na péči, který náleží poskytovateli v plné výši ode dne 
zahájení poskytování sociální služby. 
 
Prostory, materiální a technické vybavení 
Celková kapacita domova je 43 lůžek. Klienti žijí ve dvoulůžkových až čtyřlůžkových 
pokojích. Klient si může dovybavit pokoj drobným nábytkem, dekoračními předměty, 
fotografiemi. 
Senior centrum se nachází ve zvýšeném přízemí bytového domu Centra Vodárna II. 
Kolín. Pokoje jsou vybaveny elektrickými polohovacími postelemi, matracemi 
s omyvatelným povrchem, nočními stolky, umyvadlem se zrcadlem, skříněmi, 
příp. stolem a židlemi. Na každém pokoji je televizní přijímač. WC a koupelny jsou 
společné vždy pro 2 pokoje. Dále jsou v zařízení 2 jídelny, aktivizační a společenská 
místnost a venkovní terasa.  
 
 
 
 
 
Dne: 16.06.2023 
 
Zpracoval: 
Šimon Přecechtěl 
 
