Popis realizace poskytování sociálních služeb 
 
 
Název poskytovatele 
 
NADĚJE 
Druh služby 
Identifikátor 
 
domov pro seniory 
5269505 
Forma služby 
 
pobytová 
Název zařízení a místo 
poskytování 
Dům pokojného stáří Zlín 
Adresa zařízení: Okružní 5550, 760 05 Zlín 
 
 
Cílová skupina  
Senioři ve věkové kategorii: mladší senioři (65 – 80 let), starší senioři (nad 80 let). 
 
 
Jednání se zájemcem o službu, vstup klienta do služby 
Se zájemcem o službu a s jeho rodinnými příslušníky jedná sociální pracovník, vedoucí zařízení nebo jim 
pověřený pracovník. Zájemci o službu nabízíme informační materiály, prohlídku zařízení a veškeré 
informace týkající se podmínek a způsobu poskytování sociální služby. Pracovník, který jedná se 
zájemcem o službu, dohodne s ním cíle, formu, průběh a podmínky.  Respektuje přitom právo zájemce 
na vlastní formulování potřeb a cílů. Pracovník se v jednání přizpůsobí zájemci a jeho možnostem, 
seznámí zájemce o službu s Domácím řádem. Při dohodnutí podmínek poskytování sociálních služeb 
uzavírá zájemce s poskytovatelem písemnou Smlouvu o poskytování sociální služby. Zájemce je před 
podpisem Smlouvy vždy řádně seznámen se svými právy a povinnostmi. Má dostatek času, aby se 
seznámil s Domácím řádem a obsahem Smlouvy o poskytování sociálních služeb. 
Klademe důraz také na jednání s jeho blízkými osobami a na sociální šetření v přirozeném prostředí 
zájemce. 
Zájemce o službu může být odmítnut, pokud nesplňuje rozhodující kritéria pro cílovou skupinu klientů. 
 
Zájemce nespadá do stanovené cílové skupiny, které poskytujeme službu.  
 
Domov pro seniory nemá dostatečnou kapacitu. 
 
Zdravotní stav osoby, která o poskytnutí služby žádá, vylučuje poskytnutí služby. 
 
Předchozí pobyt zájemce byl ukončen v době kratší než 6 měsíců z důvodu hrubého porušování 
povinností, vyplývajících ze smlouvy. 
 
 
Podrobný popis realizace služby  
V domově pro seniory poskytujeme nepřetržitou sociální, ošetřovatelskou a zdravotní péči lidem nad 65 
let, kteří již nemohou žít samostatně ve své domácnosti, např. z důvodu nepříznivého zdravotního stavu, 
nedostatku činností a společenských kontaktů, způsobující jim osamělost a izolaci, kteří jsou závislí na 
pomoci jiné osoby, dostavují se jim poruchy paměti a ztráta schopnosti orientace, potřebují dopomoc při 
běžných úkonech denní činnosti, pociťují ohrožení vlastního bezpečí apod. 
V naší službě mohou senioři prožít život ve vstřícném prostředí, dle vlastní vůle, s odpovídající péčí a 
respektem k individuálním potřebám.  
Prioritou při poskytování služby je individuální přístup, kdy vycházíme z přání a potřeb klienta, lidskosti, 
důstojnosti a pozitivního přístupu při vzájemném jednání. Veškeré služby jsou zajištěny stabilním týmem 
kvalifikovaných pracovníků. Klientům jsou k dispozici jednolůžkové a dvoulůžkové pokoje se standardním 
vybavením, které si mohou z části doplnit vlastním nábytkem a výzdobou. 
Stravování zajišťujeme ve vlastní kuchyni, s ohledem na přání obyvatel a jejich dietní požadavky. 
Zprostředkováváme kontakt se společenským prostředím. Organizujeme výlety a kulturní akce podle 
přání klientů. Mezi aktivizační činnosti patří především zpěv, jednoduchá kondiční cvičení, procvičování 
paměti a motoriky, pobyt na zahradě, canisterapie, duchovní a pastorační služba, předčítání, společné 
rozhovory, sledování filmů, oslavy. Denně probíhají sociálně – terapeutické činnosti pod aktivizačního 
pracovníka – tyto jsou buď individuální, nebo skupinové. 
Domov je otevřený a přístupný veřejnosti, podporujeme aktivní přístup klientů ke společenským aktivitám.  
Klademe důraz na respektování specifických potřeb klientů, na zachování bezpečnosti, orientace v 
realitě, důstojnosti a udržení soběstačnosti. 
Sociální pracovníci jsou klientům nápomocni při uplatňování práv, oprávněných zájmů a při obstarávání 
osobních záležitostí. Na přání klienta spravujeme jeho depozita, zjišťujeme individuální potřeby klientů a 
pracujeme v jejich prospěch.  
 
 
 
Metody práce 
Před příchodem klienta do zařízení sociální pracovníci anamnesticky zjišťují historii klientova života, 
pracují na pochopení jedince, jeho rodinných, profesních a společenských rolí. Identifikují jeho 
individuální potřeby jak běžné v průběhu dne tak i potřeby sociální, psychické, duchovní.  
 
Prostředkem k realizaci sociální služby podle osobních potřeb klienta je individuální plán a plán péče. 
Ten stanoví, které konkrétní potřeby pomáhá sociální služba klientovi naplnit a v kterých potřebuje 
podpořit, aby je mohl naplňovat sám. Pravidelně vyhodnocujeme naplňování těchto cílů a cíle revidujeme 
ve spolupráci s klientem, případně s jeho blízkými lidmi.  
 
Sociální práce se ve prospěch klienta propojuje s péčí zdravotní – kvalifikované zdravotní sestry pečují o 
zdraví klienta a zprostředkovávají odbornou lékařskou pomoc. Členem týmu přímé péče je také 
psycholog, který se věnuje komplikovaným situacím klienta spojených s adaptací na novou životní 
situaci, rodinné vztahy, soužití klientů ve společných pokojích a další.  
 
Mimo individuální sociální práci realizuje sociální nebo aktivizační pracovník u klientů, kteří z takových 
aktivit profitují, pravidelné skupinové aktivity, které jsou zaměřeny na navazování a upevňování 
společenských vztahů, udržování zachovaných dovedností, paměťová a pohybová cvičení. 
V individuálních případech jsou využívány metody bazální stimulace pro zlepšení fyzické i psychické 
pohody klientů upoutaných na lůžko.  
 
 
Vyřizování stížností 
Klienti v domově pro seniory, jejich rodinní příslušníci a další osoby si mohou stěžovat nebo podávat 
podněty na kvalitu a způsob poskytování služeb v domově. 
Stížnost nebo podnět může být podány: písemně do schránky důvěry,  nebo poštou, osobně vedoucímu 
domova, e-mailem, datovou schránkou, telefonicky, ústně. Stížnost může být podána i anonymně.  
 
Evidence stížností/podnětů 
Vedoucí domova eviduje všechny stížnosti a podněty v písemné podobě na jednotném formuláři ve 
speciálně určeném šanonu: Evidence stížností a podnětů.  
Evidence všech ústních i písemných stížností/podnětů obsahuje:  
 
pořadové číslo,  
 
datum doručení/převzetí, 
 
jméno, příjmení a adresu stěžovatele (pokud není anonymní), 
 
předmět stížnosti, 
 
výsledek šetření (vč. hodnocení stížnosti: nedůvodná/důvodná/důvodná částečně), 
 
přijatá opatření k nápravě zjištěných nedostatků, 
 
datum podání zprávy o vyřízení stížnosti, 
 
výsledky kontroly, jak byla opatření k nápravě splněna.  
Evidence je pravidelně předkládána oblastní ředitelce ke kontrole správnosti vyřizování stížností. 
Stížnosti jsou předány k přešetření tomu úseku nebo oddělení, kterého se týkají.  
Stížnost/podnět se vyřizuje ve lhůtě 30 dnů ode dne doručení. Pokud nelze lhůtu dodržet, bude o tomto 
podávající písemně informován. 
Stížnost/podnět lze podat jakémukoli zaměstnanci domova, který ji dále postoupí vedoucímu domova. K 
záznamu ústního podání stížnosti/podnětu slouží formulář, do kterého se zaznamenávají přímé citace 
stěžovatele. Záznam je podavateli dán k přečtení (příp. je mu přečten), a ten svým podpisem stvrdí, že 
se záznamem souhlasí. Záznam se neprodleně postupuje vedoucímu domova. 
Stížnost/podnět vyřizuje vedoucí domova a může určit konkrétní osobu, která bude za vyřízení 
stížnosti/podnětu odpovídat. 
Nepřipouští se, aby stížnost vyřizoval zaměstnanec, vůči kterému tato stížnost směřuje. V případě, že je 
stížnost podána na vedoucího domova, řeší stížnost oblastní ředitel. Pokud je stížnost vedena proti 
oblastnímu řediteli, řeší stížnost ústřední ředitel. 
Stěžovatel je s výsledkem vyřízení vždy písemně seznámen. 
Stížnost/podnět lze podat i anonymně prostřednictvím schránky důvěry umístěné na každém patře, 
v přízemí na chodbě před vstupem do Kafe-pokoje a před hlavním vstupem do budovy (poštovní 
schránka). Snahou je anonymita podání a bezpečí stěžovatele. 
Schránku důvěry vybírají dva zaměstnanci 1x týdně (vedoucí domova + 1 pracovník). Klíče jsou uloženy 
v kanceláři vedoucího domova. O výběru schránky se vede písemný záznam v knize „Schránka důvěry“, 
která je uložena v kanceláři vedoucího domova. 
 
Způsoby vyřízení stížnosti podané anonymně: 
Anonymní stížnost podána osobně (stížnost, kdy stěžovatel přijde do zařízení a přeje si zůstat v 
anonymitě, nebo neuvede jméno): Povinnost pracovníka, jemuž je stížnost tlumočena, je zacházet s ní, 
jako by byla anonymní (stěžovatel si přeje být anonymizovaný). Anonymní stěžovatel si může vybrat 
kterékoliv pracovníka v zařízení, ke kterému má důvěru, a tomu stížnost sdělit. Tento pracovník 
anonymizovanou stížnost předá vedoucímu domova, příp. oblastnímu řediteli (s ohledem na předmět 
stížnosti). Pokud osoba žádá o vyrozumění, bude jí předáno (konkrétní způsob předání si zvolí stěžovatel 
sám s ohledem na možnosti zařízení).  
Anonymní stížnost podána písemně (stížnost, kdy si stěžovatel přeje zůstat v anonymitě nebo neuvede 
své jméno). Na tento typ stížnosti nelze odpovědět, pokud si pisatel nepřeje odpovědět konkrétním 
způsobem.  
Ve všech případech se vedoucí domova snaží důsledným šetřením zjistit, zda je stížnost oprávněná či 
neoprávněná. V případě neoprávněné stížnosti vysvětlí důvody neoprávněnosti. 
V případě, že vedoucí domova shledá stížnost jako oprávněnou, zajistí nápravu situace. 
 
V případě nesouhlasu s vyřešením stížnosti se klienti mohou obrátit na tyto osoby a instituce: oblastní 
ředitel NADĚJE ve Zlíně, předseda a ústřední ředitel NADĚJE, krajský úřad Zlínského Kraje, odbor 
sociálních věcí, ministerstvo práce a sociálních věcí, veřejný ochránce práv. 
 
Ukončení služby 
Klient a poskytovatel se mohou kdykoliv dohodnout na ukončení poskytování sociálních služeb. Klient je 
oprávněn smlouvu vypovědět kdykoli bez udání důvodu. Výpovědní lhůta končí uplynutím posledního 
dne kalendářního měsíce následujícího po měsíci, v němž byla poskytovateli výpověď doručena. 
Poskytovatel je oprávněn smlouvu vypovědět pouze z důvodů, že klient hrubě porušuje své povinnosti 
vyplývající ze smlouvy. Za porušení smlouvy se považuje zejména neuhrazení příspěvku na péči ve 
stanovené lhůtě, nebo nezaplacení úhrady za poskytnuté služby ve stanovené lhůtě, dále pokud klient i 
po opětovném napomenutí poruší povinnosti, které mu vyplývají z Domácího řádu. V případě vypovězení 
smlouvy poskytovatelem končí výpovědní lhůta uplynutím 60 dnů od posledního dne kalendářního 
měsíce, v němž byla výpověď klientovi doručena. Při ukončení poskytování sociálních služeb ze strany 
poskytovatele, je poskytovatel nápomocen klientovi zajistit náhradní služby. 
 
 
Úhrady za služby 
Výše úhrady za poskytování sociálních služeb v domově pro seniory je stanovena v souladu se zákonem 
108/2006 Sb. Je hrazena z příjmu klienta (bydlení a strava) a z příspěvku na péči. 
 
 
Další doplňující informace 
V domově pro seniory zprostředkováváme doplňkové služby: kadeřnické, kosmetické, pedikérské a 
masérské. Tyto služby poskytují externí dodavatelé a klient tyto služby hradí přímo jim. 
 
Fakultativní služby (jsou-li poskytovány) 
Jako fakultativní službu poskytujeme dopravu služebním automobilem pro osobní účely klienta. 
 
Prostory, materiální a technické vybavení 
Dům pokojného stáří Zlín se nachází na sídlišti Jižní Svahy, na ul. Okružní 5550, 760 05 Zlín. Jedná se o 
třípodlažní, částečně podsklepenou bezbariérovou budovu, která je ve vlastnictví statutárního města 
Zlína. Prostory jsou NADĚJI pronajaty k poskytování sociálních služeb na základě smlouvy o pronájmu. 
Plocha zařízení je včetně suterénu 3 740 m2. Podle zákona č. 108/2006 Sb., o sociálních službách 
poskytujeme v Domě pokojného stáří 2 sociální služby – domov pro seniory a domov se zvláštním 
režimem.  
 
Domov pro seniory se nachází v prvním a druhém podlaží budovy, domov se zvláštním režimem ve 
třetím podlaží. Jednotlivá patra jsou rozlišena příjemnými pastelovými barvami a každé je rozděleno na 
obytnou část a technické zázemí.  
Domov pro seniory má kapacitu 46 lůžek, které se nacházejí ve 22 dvoulůžkových pokojích a 2 
jednolůžkových pokojích. Každý pokoj má vlastní koupelnu s WC a sprchovým koutem. Dále jsou k 
dispozici 2 velké koupelny s masážní vanou a speciálním lůžkem na celkovou koupel.  
Na každém patře je pro klienty k dispozici společenský kout se sedací soupravou a televizí a jídelna 
s kuchyňským koutem a lednicí.  
V domově je rehabilitační místnost, kaple, pietní místnost, společná jídelna, zahrada, společenský Kafe-
pokoj a pokoj pro hosty. Domov má vlastní prádelnu a kuchyni.  
Budova domova má dobrou dostupnost, v jeho těsné blízkosti se nachází zastávka MHD a parkoviště. 
Nedaleko od domova je lékárna, obchod, centrální park a dětská hřiště.   
Sociální služba v Domě pokojného stáří - domov pro seniory - je poskytována celoročně a nepřetržitě. 
Návštěvy v domově jsou možné kdykoliv, v ranních, a večerních hodinách s přihlédnutím k provozu 
domova a s ohledem na ostatní klienty. V nočních hodinách jsou možné návštěvy v případech 
mimořádných událostí (např. terminální stav klienta). 
 
 
Dne: 30. 7. 2021 
Zpracovala: Mgr. Kateřina Pivoňková, oblastní ředitelka ve Zlíně 
