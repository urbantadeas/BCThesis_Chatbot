Domov důchodců Malá Čermná  
 
Malá Čermná 42, 549 31 HRONOV 
        IČO: 71193961   
 
 
 
        DIČ: CZ71193961 
        Tel.: 491482580   
 
 
 
        e-mail: dd.mala.cermna@tiscali.cz 
 
 
Popis realizace poskytování sociálních služeb v domově pro seniory 
 
Organizace Domov důchodců Malá Čermná je zřízena jako příspěvková 
organizace Královéhradeckého kraje.  
Naším posláním je dobře poskytovat sociální službu svým klientům.  
Dobře znamená v souladu se zákony a dobrými mravy, ve standardní kvalitě a 
s kvalifikovanými a profesionálními pracovníky. Poskytovat sociální službu znamená 
podporu, pomoc a péči lidem v nepříznivé sociální situaci spojenou s ubytováním 
v našem zařízení, a to službu co nejvíce zaměřenou individuálně, založenou na 
dohodě, v prostředí soukromém, neuniformovaném a důstojném. Svým klientům 
znamená těm lidem, kterým jsme dle zákona oprávněni službu poskytovat a na něž 
jsme za pomoci komunitního plánu spádové oblasti cílově a cíleně zaměřeni.  
Cílovou skupinou, které poskytujeme sociální službu, jsou klienti-senioři  
od 55 let výše, kteří mají sníženou soběstačnost, oslabení nebo ztrátu schopnosti 
zejména z důvodu věku a jejichž situace vyžaduje pravidelnou pomoc, kterou nemůže 
poskytnout rodina nebo terénní služba. Službu neposkytujeme klientům nesplňujícím 
výše zmíněnou definici, dále klientům, kteří potřebují trvalý dohled, či pobyt na 
uzavřeném oddělení, či klientům, kteří potřebují lékařskou a zdravotnickou péči, 
kterou nejsme oprávněni, či schopni zajistit.  
Cílem sociální služby pro uživatele-seniory je odborně a bezpečně poskytovat 
podporu, pomoc a péči lidem v nepříznivé sociální situaci spojenou s ubytováním 
v zařízení; takovou podporu, která umožňuje zachovat si v maximální míře svůj 
dosavadní způsob života, setkávat se svými blízkými a místní komunitou i mimo 
zařízení a využívat instituce poskytující služby veřejnosti.  
Principy, kterými se řídíme při poskytování služby klientům, jsou soulad se 
zákony a dobrými mravy, zachování lidské důstojnosti a autonomie klientů, respekt 
k jejich názorům a rozhodnutím důsledné zajištění dodržování lidských a občanských 
práv a základních svobod člověka, aktivní podpora, pomoc a péče, aktivní motivace a 
rozvoj soběstačnosti klientů, aktivní sociální poradenství, služba v zájmu osob, služba 
co nejvíce - zaměřená individuálně, založená na dohodě, v prostředí soukromém  
a neuniformovaném, ve standardní kvalitě a s kvalifikovanými a profesionálními 
pracovníky.  
Vymezení hlavního účelu a předmětu činnosti: Domov důchodců Malá Čermná 
poskytuje pobytové služby osobám, které mají sníženou soběstačnost zejména 
z důvodu věku, jejichž situace vyžaduje pravidelnou pomoc jiné fyzické osoby.  
Služby jsou poskytovány v souladu se zákonem č.108/2006 Sb., o sociálních službách, 
a vyhláškou č. 505/2006 Sb. Služby jsou poskytovány v souladu s údaji uvedenými 
v registru poskytovatelů sociálních služeb, který vede Krajský úřad 
Královéhradeckého kraje a který služby blíže specifikuje.  
 
Předmět hlavní činnosti: Služba dle § 49 zák. č. 108/2006 Sb. obsahuje tyto 
základní činnosti: poskytnutí ubytování, poskytnutí stravy, pomoc při zvládání 
běžných úkonů péče o vlastní osobu, pomoc při osobní hygieně nebo poskytnutí 
podmínek pro osobní hygienu, zprostředkování kontaktu se společenským prostředím, 
sociálně terapeutické činnosti, aktivizační činnosti, pomoc při uplatňování práv, 
oprávněných zájmů a při obstarávání osobních záležitostí. Dle § 35 zák. č. 108/2006 
Sb. mohou být při poskytování sociálních služeb fakultativně, tzn. nezávazně a 
nepovinně, zajišťovány další činnosti, jejichž úhrada, podle § 77 zák. č. 108/2006 Sb., 
může být stanovena v plné výši nákladů na tyto služby. Podle § 36 zákona č. 108/2006 
Sb. je ošetřovatelská a rehabilitační péče osobám umístěným v domově pro seniory 
poskytována především prostřednictvím zaměstnanců zařízení, kteří mají odbornou 
způsobilost k výkonu zdravotnického povolání podle zvláštního právního předpisu. 
Poskytovatel sociálních služeb je povinen poskytovat služby v souladu s ustanoveními 
§ 88 a 89 zák. č. 108/2006 Sb. 
Domov důchodců Malá Čermná celoročně v nepřetržitém 24 hodinovém 
provozu zajišťuje poskytování sociální služby širokému spektru klientů pobytovou 
formou s kapacitou - počtem lůžek v pobytové službě - 49. Domov poskytuje 
ubytování v 1 až 2 lůžkových pokojích vybavených umyvadly (toalety a koupelny jsou 
většinou společné na jednotlivých poschodích), poskytnutí stravy včetně diabetické, 
úklid, praní prádla, pomoc při zvládání běžných úkonů péče o vlastní osobu, pomoc  
při osobní hygieně nebo poskytnutí podmínek pro osobní hygienu, výchovné, 
vzdělávací a aktivizační činnosti, sociální poradenství, zprostředkování kontaktu se 
společenským prostředím, sociálně terapeutické činnosti, pomoc při uplatňování práv, 
oprávněných zájmů a při obstarávání osobních záležitostí. V domově je 1x za 14 dní 
ordinace praktického lékaře. Klienti mají možnost využívat volně přístupný internet, 
další volnočasové a zájmové aktivity dle svého zájmu a přání, arteterapii, ergoterapii 
apod. Do zařízení dochází kadeřnice, holička a pedikérka, tyto komunální služby 
pouze nepovinně zprostředkováváme, stejně jako např. poštu, telefon, kopírování, 
revize vlastních elektrických spotřebičů, hromadnou dopravu, popř. dohodnutou 
dopravu vozidly domova, kterou organizace není povinna zajišťovat. Službu zajišťuje 
celkem 36 pracovníků, z toho 23 pracovníků službu zajišťuje v přímém kontaktu 
s klientem, tj. pracovníků vykonávající v sociálních službách odbornou činnost - 
všeobecné a praktické sestry, pracovníci v sociálních službách, sociální pracovníci 
(tzv. přímá péče). Služba je zajišťována zaměstnanci ve stálém pracovním poměru, 
jednorázové, nebo některé specializované práce jsou realizovány na základě dohod 
o provedení práce a dohod pracovní činnosti, další služby a práce jsou zajišťovány 
subdodavatelsky. 
Vyjednávání se zájemcem o službu a uživatele: Vyjednávání se zájemcem,  
tedy s člověkem, který byl již dříve informován o existenci a dle jeho přání i obsahu 
poskytované služby a který poté projevil vážný zájem o službu (evidence uchazeče 
není podmínkou), začíná sociálním šetřením. Sociální šetření je podkladem budoucí 
smlouvy s uživatelem služby. Sociální šetření provádí sociální pracovníci, v případech 
potřeby spolu s vedoucí sestrou. Tito pracovníci předají informaci o zařízení a 
poskytovaných službách zájemci o službu, zjistí informace o zájemci, které je nutné 
znát ještě před nástupem do zařízení, včetně zjištění, zda zájemce spadá do vymezené 
cílové skupiny zařízení, informují o nabídce aktivit a služeb, které může zařízení 
zajišťovat, zjišťují, zda zájemce nechce i další služby. Sociální šetření se provádí  
před nástupem do zařízení v dostatečném předstihu a aktualizuje se. Sociální šetření  
se provádí v dohodnutém prostředí, výhodou je vyjednávání se zájemcem na půdě 
zařízení. 
Před nástupem zájemce do zařízení uzavírají obě strany smlouvu o poskytování 
sociální služby. Smlouva o poskytování sociální služby dle standardů kvality popisuje 
průběh, podmínky, rozsah poskytovaných služeb, podrobnosti, které jsou důležité  
pro poskytování služeb, ujednání o zkušební době a délce trvání poskytování služeb, 
postup při nedodržování podmínek poskytované služby, způsob a podmínky pro 
ukončení služby, způsob, jakým lze smlouvu měnit. Procedurální praktické záležitosti 
spojené s fungováním služby, pokud nejsou součástí smlouvy, do jednoho měsíce řeší 
zvláštní dokument, případně dodatek ke smlouvě. 
Individuální plán popisuje osobní cíl, kterého chce uživatel prostřednictvím 
služby dosáhnout, údaje z individuálního plánování mohou vyústit v dodatky  
ke smlouvě.  
V adaptačním období, zpravidla do 3 měsíců od nástupu, je klíčovými 
pracovníky ve spolupráci s celým týmem přímé obslužné péče zpracováván 
individuální plán, který je živým a aktualizovaným dokumentem provázejícím 
uživatele po celou dobu služby.  
V jakékoli fázi má kdokoli právo a může si stěžovat v rámci organizace 
(kontakt viz výše v záhlaví), nebo u zřizovatele organizace (Krajský úřad 
Královéhradeckého kraje, Pivovarské náměstí 1245, 500 03 Hradec Králové),  
či i jiných příslušných úřadů včetně ombudsmana (Údolní 39, 602 00 Brno). 
Domov důchodců Malá Čermná sídlí na adrese uvedené v záhlaví. Vesnice, 
resp. osada spadající pod město Hronov, Malá Čermná se nachází na Náchodsku  
v těsné blízkosti česko-polských hranic, sousedí s lázněmi Kudowa Zdrój.  
Dva dominantní objekty v obci, původně hotely Bohemie a U dobré nálady, byly 
adaptovány na domovy důchodců. Slavnostní otevření našeho domova a předání do 
užívání se uskutečnilo 5. 10. 1972 s kapacitou 57 lůžek. Dnes je kapacita zmíněných 
49 lůžek již v jiné konstelaci, neboť přestavbou půdního prostoru v roce 2001 vznikly 
nové pokoje. Do života Malé Čermné se pozitivně promítlo otevření přechodu do 
Polska, tedy blízkost lázní, lázeňského parku, obchodů a tržnic. Krásný park s altánem 
zdědil po hotelu i domov důchodců. Domov je vybaven standardně ke svému účelu - 
výtah, jídelna, kuchyň, kulturní místnost, knihovna, prádelna, služebna sester, 
rehabilitační místnost. Paradoxně je poněkud lepší dostupnost do polských než  
do českých úřadů, obchodů a za službami, neboť ty se nacházejí ve vzdálenosti  
4, resp. 8 km od zařízení. Sociální služby poskytuje naše organizace kontinuálně  
od vzniku původního ústavu v roce 1972.  
Na internetové adrese www.dd-bohemia.wz.cz lze najít důležité a potřebné 
informace. 
 
V Hronově, Malé Čermné dne 7. 12. 2023 s účinností od 1. 1. 2024 
 
 
 
 
 
 
 
 
 
 
 
 
 
 
Mgr. Ondřej Pumr 
 
 
 
 
 
 
 
 
ředitel domova 
