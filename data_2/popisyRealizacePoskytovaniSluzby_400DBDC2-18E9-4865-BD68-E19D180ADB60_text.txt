 
 
Popis realizace poskytování sociální služby 
 
DOMOV PRO SENIORY 
 
Poskytovatel: Domov pro seniory Věstonická, příspěvková organizace 
Adresa sídla poskytovatele: Věstonická 4304/1, Židenice, Brno 628 00 
IČO: 70887292   
Forma poskytování sociální služby: pobytová  
Sociální služba: Domov pro seniory, ID služby: 9417537 
Kapacita lůžek služby: 104 lůžek 
Posláním služby je poskytovat v bezpečném prostředí celodenní podporu a pomoc 
osobám, které mají z důvodu nepříznivé situace sníženou soběstačnost a nemohou 
žít ve své domácnosti. Vycházíme přitom z jejich individuálních potřeb a způsobu 
života, na který byli zvyklí a směřujeme k udržení jejich schopností. Napomáháme jim 
při zprostředkování kontaktů s jejich rodinou a umožňujeme důstojné dožití života. 
Cíle služby 
1. Poskytovat klientům zázemí, pocit jistoty a bezpečí. 
2. Podporovat klienty v udržení jejich schopností, respektovat jejich individuální přání 
a potřeby. 
3. Pomáhat udržet sociální vztahy mezi klienty, rodinou, přáteli.  
4. Podporovat klienty k přirozenému životu, na který byli zvyklí a vytvářet podmínky 
pro důstojné dožití jejich života.  
Jak naplňujeme cíle? 
1. Klienti se v prostředí domova cítí bezpečně, podporujeme jejich zachování 
maximální možné míry soukromí. V případě nejistoty se mohou klienti celodenně 
obracet na zaměstnance. Respektujeme zvyklosti a rituály klientů, které přispívají 
k jejich pocitu bezpečí a klidu – dokládáme v individuálních Plánech péče klientů. 
    
2. V rámci týmové spolupráce pracovníků přímé péče, sociálních pracovníků, 
aktivizace a rehabilitace a dalších zaměstnanců mapujeme schopnosti klientů. 
K udržení a rozvoji schopností klienta plánujeme optimální podporu a péči – 
dokládáme v individuálních Plánech péče klientů. Klienty motivujeme k aktivnímu 
trávení času se zapojením do široké nabídky aktivit posilujících jejich schopnosti 
a dovednosti. Všichni klienti mají Plán péče individuálně nastaven, jeho součástí 
jsou zvyklosti, rituály, individuální způsob naplňování potřeb klientů, podpora 
v zájmech a vlastní seberealizace. Klienty dle jejich možností aktivně zapojujeme 
do plánování sociální služby.  
 
3. Klienty podporujeme v osobním či telefonickém kontaktu se svou rodinou a přáteli. 
Vytváříme možnosti pro společenský život klientů, připravujeme kulturní 
a společenské akce, kterých se klienti mohou účastnit i se svými rodinnými 
příslušníky či přáteli. Klienti se mohou mezi sebou vzájemně potkávat při různých 
společných setkáních a akcích.  
 
4. V závěru života klientů klademe důraz na důstojné dožití života s maximálním 
zachováním jeho kvality. Průběžně přehodnocujeme péči o klienty tak, aby 
směřovala k minimálními tělesnému i duševnímu strádání a klienti prožívali 
poslední dny v klidu a pohodě.  
 
Cílová skupina 
Cílovou skupinou služby jsou osoby starší 60 let věku, které mají sníženou 
soběstačnost z důvodu stáří či pro trvalé změny zdravotního stavu a jsou závislé na 
pomoci jiné osoby. Jedná se o osoby, které se ocitli v nepříznivé sociální situaci, 
potřebují pravidelnou pomoc jiné osoby a nejsou schopni tuto situaci zvládnout ve 
svém domácím prostředí za pomoci členů rodiny nebo jiných typů sociálních služeb. 
Poskytovanou službu nabízíme v rámci Jihomoravského kraje, případně zájemcům 
o sociální službu, kteří mají ke kraji vztah (mají zde příbuzné, rodiště).  
Důvody odmítnutí smlouvy 
Odmítnutí poskytnout žadateli sociální službu, tj. odmítnutí uzavřít s žadatelem 
smlouvu o poskytování sociálních služeb, je možno pouze z níže uvedených důvodů 
stanovených zákonem: 
• neposkytujeme sociální službu, o kterou žadatel žádá (tzn. nesplňuje okruh osob) 
• nemáme dostatečnou kapacitu  
• zdravotní stav žadatele vyžaduje péči ve zdravotnickém zařízení  
• akutní infekční nemoc žadatele 
• chování osoby by z důvodu duševní poruchy závažným způsobem narušovalo 
kolektivní soužití 
• pokud došlo k výpovědi smlouvy v době kratší než 6 měsíců před touto žádostí 
(z důvodu porušení povinností z ní vyplývajících) 
Zásady při poskytování služby 
Přiměřená míra péče a podpory – usilujeme o udržení, popř. o rozvoj schopností 
a dovedností klientů. Potřeby a přání jsou naplňovány s aktivním přispěním klientů, 
a to podle jejich aktuální schopnosti a možnosti. Klienty podporujeme a pomáháme jim 
v situacích, ve kterých jejich schopnosti nestačí či je zcela ztratili.    
Respektování důstojnosti a práv klientů – plně respektujeme hodnotu a důstojnost 
všech klientů. Úctu projevujeme citlivým, chápavých a tolerantním přístupem, 
podporujeme klienty v uplatnění svých práv, svobodném rozhodování a projevení 
vlastní vůle.                                                                                                                                           
Individuální přístup ke klientům – podporu a péči poskytujeme klientům s ohledem na 
individualitu každého klienta na základě dohodnutých cílů spolupráce, vycházejících 
z přání a prioritních potřeb klienta. 
Podpora sociálních vztahů – naše služby směřují k zapojení klientů do života domova, 
k přirozenému místnímu společenství. Klienty podporujeme v kontaktu s rodinou 
a přáteli.  
Vstup klienta do služby 
První kontakt začíná v okamžiku, kdy zájemce (nebo rodinný příslušník, opatrovník 
či osoba blízká zájemce) poprvé kontaktuje domov (osobně, telefonicky, e-mailem, 
případně přes datovou schránku) za účelem zjištění základních informací o službě. 
Základní informace o poskytované sociální službě je možné získat nejen v rámci 
prvního kontaktu, ale také prostřednictvím:  
- 
webových stránek domova www.ves.brnods.cz, zřizovatele Magistrátu města Brna 
www.brno.cz a Jihomoravského kraje www.jmk.cz (prostřednictvím elektronického 
adresáře sociálních služeb Jihomoravského kraje), Ministerstva práce a sociálních 
věcí www.mpsv.cz (prostřednictvím registru poskytovatelů sociálních služeb); 
- 
informačního letáku, ve kterém jsou uvedeny základní informace o poskytování 
služby, kontakty na pověřeného sociálního pracovníka k jednání se zájemcem 
o službu (k dispozici na recepci domova); 
- 
dotykového informačního panelu Ámos (umístěného v objektu domova u recepce) 
a nástěnek (umístěných ve společných prostorech a na odděleních domova); 
- 
probíhajících dnů otevřených dveří a setkání veřejnosti s vedením domova; 
- 
veřejných prezentacích domova (např. ve zpravodaji a regionálním tisku apod.); 
Jednání se zájemcem o službu vede sociální pracovník, které probíhá stejně tak jak 
poskytování informací o službě prostřednictvím:   
- 
telefonického kontaktu na tel. č.: 544 121 508, 544 121 566 nebo 544 121 568, 
od pondělí do pátku, od 7.00 do 15.30 hodin. V telefonickém kontaktu si zájemce 
může domluvit osobní jednání, které sociální pracovník preferuje a nabízí; 
- 
osobního jednání v kanceláři sociálního pracovníka, v pondělí a ve středu, od 8.00 
do 16.00 hodin, po domluvě s pracovníkem i v jiné pracovní dny; 
- 
osobního jednání v místě současného pobytu zájemce (např. v nemocnici, LDN, 
v domácím prostředí nebo v přechodném pobytu apod.); 
- 
e-mailu socialni-zadosti@dsves.cz  nebo datové schránky domova jebki47. 
 
Sociální pracovník: 
- 
během vzájemného dialogu zjišťuje, zda bude domov schopen prostřednictvím 
sociálních služeb zmírnit nepříznivou situaci zájemce, jeho požadavky, očekávání, 
osobní cíle, a zda zájemce spadá do cílové skupiny služby. První kontakt se 
zájemcem o službu může být i sociálním šetřením. 
- 
může zájemce také odkázat na další informační materiály dostupné na webových 
stránkách domova a předá (osobně nebo e-mailem, datovou schránkou) tiskopisy 
(leták o službě, základní informace související s poskytováním služby, leták úhrada 
za poskytované služby, jak podat stížnost, případně další potřebné tiskopisy).  
- 
jedná přímo s konkrétním zájemcem o službu. Pokud má zájemce soudně 
ustanoveného opatrovníka jedná se zájemcem tak, aby od prvotního jednání byl 
jeho zástupce přítomen.  
- 
komunikuje a jedná se zájemcem v maximální míře srozumitelným způsobem, a to 
s přihlédnutím k jeho individuálním potřebám. Informace podává srozumitelně 
a ujišťuje se otázkami, zda zájemce všemu porozuměl. Při jednání si všímá projevů 
souhlasu či nesouhlasu zájemce, případně používá alternativní dokumenty (např. 
obrázky, fotografie z prostředí domova, tabulku s písmeny abecedy apod.). 
- 
poskytuje zájemci dostatek času na případné otázky. Ujišťuje se a doptává, zda 
podaným informacím zájemce porozuměl. V případě toho, že zájemce projeví přání 
o další setkání (např. z důvodu ponechání si více času na promyšlení otázek), 
domluví se na vhodném termínu dalšího setkání s možností prohlídky společných 
prostor domova. Během jednání se může zájemce na cokoliv dotazovat, sdělovat 
svá přání a představy od služby.  
- 
v případě osobní návštěvy provede zájemce (případně i jeho doprovodu) budovou, 
ukáže např. jídelnu, zázemí pro aktivizační činnosti, kantýnu a zahradu apod. 
Podobu pokoje s ohledem na zachování soukromí klientů ukáže prostřednictvím 
fotografií. Prohlídka může být zájemci nápomocna při rozhodování se, zda služba 
odpovídá jeho požadavkům a potřebám.  
- 
v případě toho, že zájemce nesplňuje základní podmínky k poskytování služby 
a nespadá do cílové skupiny, sociální pracovník poskytne zájemci základní sociální 
poradenství a potřebné informace. Předá zájemci seznam zařízení sociálních 
služeb vhodných pro jinou cílovou skupinu. Případně zprostředkuje kontakt 
s příslušným sociálním pracovníkem Odboru sociální péče z Magistrátu města 
Brna. 
Podmínkou, aby se zájemce stal žadatelem, je podání Žádosti o poskytování sociální 
služby (dále jen „žádost“), jejíž součástí je i vyplněný Posudek o zdravotním stavu 
(dále 
jen 
„posudek“). 
Formuláře 
jsou 
dostupné 
na 
webových 
stránkách 
www.ves.brnods.cz, v tištěné formě přímo v domově nebo je možné formuláře zaslat 
poštou, do datové schránky nebo na e-mailovou adresu zájemce (nebo rodinnému 
příslušníkovi, zmocněnci, opatrovníkovi).  
Žádosti je možné podávat formou doručení poštou, datovou schránkou, elektronicky 
na email:  socialni-zadosti@dsves.cz nebo osobně přímo v domově.  
Žádosti jsou evidované v písemné a elektronické podobě.  
Pokud žadatel splňuje podmínky k poskytování sociální služby, je pozván k dojednání 
o smlouvě a k přijetí. Klient zahajuje službu na základě Smlouvy o poskytování sociální 
služby, kterou podepisuje sám, nebo jeho zástupce.  
Klientům nabízíme   
Poskytnutí ubytování – v jednolůžkových a vícelůžkových pokojích (úklid, praní 
a drobné opravy ložního a osobního prádla, oděvu, žehlení a drobné údržbářské 
práce). 
Poskytnutí stravy – zajištění celodenní stravy odpovídající věku, zásadám racionální 
výživy a potřebám dietního stravování, minimálně v rozsahu 3 hlavních jídel. Klienti 
s dietou číslo 3 (strava bez dietního omezení) si mohou sami nebo prostřednictvím 
rodiny či klíčových pracovníků vybrat ve všední den z nabídky dvou jídel.  
Pomoc při osobní hygieně nebo poskytnutí podmínek pro osobní hygienu – péči 
při ranní a večerní hygieně, péči o dutinu ústní, při koupání nebo sprchování, mytí 
vlasů a vysoušení, stříhání nehtů a při použití WC). 
Pomoc při zvládání běžných úkonů péče o vlastní osobu – přípravu a péči při 
podávání jídla a tekutin, porcování stravy a její úpravu, péči při oblékání, svlékání, 
obouvání, zouvání, vrstvení oděvu, péči při přesunu na lůžko nebo vozík, při vstávání, 
uléhání, změně polohy, při orientaci v prostorech i mimo prostory domova. Dále 
podporu při udržení si soběstačnosti a manipulaci s předměty.  
Zprostředkování kontaktu se společenským prostředím – podporu a pomoc při 
využívání běžně dostupných služeb a informačních zdrojů, při dalších aktivitách 
podporujících sociální začleňování osob. Dále nabízíme různé společenské a kulturní 
akce, výlety a aktivity mezi spolubydlícími apod.  
Aktivizační činnosti – volnočasové a zájmové aktivity, kluby, canisterapie, 
procvičování paměti, reminiscenční techniky, procvičování paměti, zpěv, procvičování 
jemné a hrubé motoriky aj. 
Sociálně terapeutické činnosti – zahradní terapie.  
Pomoc při uplatňování práv, oprávněných zájmů a při obstarávání osobních 
záležitostí – zprostředkování kontaktu na instituce, doprovod na úřady, pomoc při 
komunikaci s úřady, sociální poradenství aj.  
Péči tělesnou, duševní, duchovní a kulturní  
Ošetřovatelskou a základní rehabilitační péči – podle ordinace lékaře, která 
poskytována prostřednictvím zaměstnanců domova s odbornou způsobilostí k výkonu 
tohoto povolání.  
Základní sociální poradenství 
Veřejné služby – zprostředkované přímo v prostorech domova (prodej textilu, 
drogerie, obuvi, dárkového zboží, květin atd., dále pedikúry a kadeřnictví).  
Metody práce 
• Práce s jednotlivcem 
• Práce se skupinou  
• Sociální poradenství, informování   
• Jednání se zájemcem o službu (případně s rodinným příslušníkem, zástupcem) 
• Sociální šetření  
• Rozhovor a pozorování  
• Individuální plánování  
• Pomoc, podpora, aktivizace  
• Trénování běžných činností, paměti, cvičení, reminiscenční techniky 
• Společenské a kulturní akce, volnočasové aktivity 
• Spolupráce s komunitou a veřejnými institucemi  
• Dotazníkové šetření 
• Koncepční a metodická činnost 
Způsob, jakým jsou klienti zapojeni do rozhodování o využití služby  
Poskytování sociální služby je založeno na vlastní vůli a dobrovolnosti klientů. Rozsah 
poskytované služby vychází z individuálních potřeb a schopností klientů, který je 
zohledňován při uzavírání smlouvy o poskytování sociální služby. Přání a potřeby 
klientů jsou součástí individuálního plánu péče, který je sestavován na vzájemné 
dohodě mezi pracovníky a klienty.  
V průběhu poskytování sociální služby je individuální plán péče a cíle spolupráce 
sestavován klíčovým pracovníkem společně s klientem. Při individuálním plánování je 
přihlíženo k možnostem, zdravotnímu stavu a věku klientů. O možnosti změnit své cíle 
podle individuálních potřeb jsou klienti pravidelně informováni.  
Klienti mohou sdělovat svá přání, podněty, návrhy či vyjadřovat k poskytování sociální 
služby na pravidelných setkávání s vedením domova.  
Klienti jsou podporováni ve využívání běžných služeb (v místě veřejně dostupných) 
a v udržování kontaktů s rodinou, přáteli a společenským prostředím. 
Způsob vyřizování stížností klientů 
Klienti mohou kdykoliv podat stížnost na kvalitu a způsob poskytování služeb. K podání 
stížnosti je oprávněn nejen klient, ale v jeho zájmu i jakákoliv osoba. Stížnosti je možné 
podávat písemnou a ústní formou nebo anonymně vhozením do uzamykatelné 
schránky na odděleních a v přízemí vestibulu u recepce domova.  
Všechny stížnosti jsou zaevidované a musí být prošetřené a vyřízené bez zbytečných 
průtahů, nejdéle do 30 kalendářních dnů ode dne doručení stížností. V případě, že 
stížnosti jsou zvlášť komplikovaná a pro její vyřízení je nutné opatřit další podklady, 
může být lhůta přiměřeně prodloužena (maximálně do 60 pracovních dnů ode dne 
převzetí). Klienti (stěžovatelé) jsou vždy vyrozuměni, a to srozumitelným způsobem 
o tom, jak byla stížnost vyřízena. V případě nespokojenosti s vyřízením stížností jsou 
klienti informováni o možnostech, kam je možné podat odvolání. Kontakty pro podání 
stížností a odvolání jsou uvedeny na nástěnkách oddělení domova.  
Spoluúčast klienta na službě 
Finanční – za poskytovanou službu klienti hradí částku korespondující se zákonem 
č. 108/2006 Sb., o sociálních službách a vyhlášky č. 505/2006 Sb., v platném znění) 
s tím, že mu po zaplacení úhrady musí zůstat částka kapesného minimálně ve výši 15 
% příjmu. Platba je rozdělena na částku za stravu a na částku za bydlení. Příspěvek 
na péči, pokud je klientům přiznán, náleží domovu, vyúčtovává se pouze při pobytu 
klientů mimo domov. Ceník úhrad je vyvěšen na webových stránkách domova, 
předáván žadateli o službu a individuálně rozepsán ve smlouvě. 
Fyzická – klienti se spoluúčastní na individuálním plánování sociální služby, mohou 
podávat podněty a návrhy, typy volnočasových aktivit, účastní se dialogu s vedením 
domova na setkání aj.   
Ukončení poskytování služby 
Klienti mají právo vypovědět smlouvu bez udání důvodu. Výpovědní doba je v těchto 
případech pět pracovních dnů. Ze strany poskytovatele lze vypovědět smlouvu pouze 
v případech, které vyplývají ze smlouvy uzavřené mezi klienty a domovem. Další 
možností je ukončení smlouvy dohodou.  
Materiální, technické a hygienické podmínky pro zabezpečení sociální služby 
Domov se nachází v Jihomoravském kraji, a to ve městě Brně. Služba je poskytována 
jako celodenní sociální pobytová služba, jejímž zřizovatelem je statutární město Brno.  
 
Materiální, technické a hygienické podmínky pro provoz služby v domově splňují 
podmínku danou § 79 odst. 1 písm. e) zákona č. 108/2006 Sb., o sociálních službách.  
Komplex domova tvoří tři navzájem propojené budovy, jehož celková kapacita je 404 
lůžek. Z toho 104 lůžek je určena pro klienty služby domov pro seniory (zbývající 300 
lůžek pro klienty služby domov se zvláštním režimem).  
Služba je poskytována na odděleních, v jednolůžkových a ve vícelůžkových pokojích. 
Jednolůžkové a dvoulůžkové pokoje tvoří buňku s předsíní, ke které přísluší WC 
a koupelna se sprchovým koutem. Pro manžele domov disponuje manželskými pokoji, 
které mají sociální zařízení samostatně. Pokoje mají také balkony.  
Pokoje jsou vybaveny signalizací, polohovatelným lůžkem, antidekubitní matrací, 
přikrývkou, polštáři, uzamykatelným nočním stolkem, šatní vestavěnou skříní, jídelním 
stolem, židlemi a balkony. Klienti si mohou dle domluvy pokoje dovybavit drobnými 
předměty (např. poličkou, televizorem, květinami, obrázky, ale i křeslem apod.). Pro 
přesun trvale ležících klientů jsou zajištěny koupací lůžka, koupací křesla, zvedáky, 
vozíky, chodítka a jiné kompenzační pomůcky.  
Domov nabízí klientům společné prostory (společná jídelna, kinosál až po menší 
zákoutí) pro setkávání s jejich vrstevníky či se svými blízkými. Budova je přímo 
umístěna v klidném zahradním areálu, který nabízí příjemné prostředí k posezení 
v přírodě (altánek, přírodní jezírko, ovocné stromy a keře, cvičební prvky, vyvýšené 
záhony včetně velké terasy s posezením aj.).  
Klienti mají na odděleních dále k dispozici společenské místnosti s televizí, tělocvičny, 
prostory vyhraněné pro kouření, kinosál, knihovnu, kapli, společenskou jídelnu, 
odpočinkové zákoutí pro posezení nebo hry šipky, kulečníku, počítačové stolky a jiné 
místnosti. Po celém objektu je k dispozici veřejná Wifi síť. Prostory domova jsou 
vybaveny potřebnými bezpečnostními prvky (madly, protiskluzovou podlahou, výtahy) 
a jsou v nich respektovány normy bezbariérovosti.  
Zázemí pro pečující personál je zajištěno sesternami, kancelářemi sociálních 
pracovníků, účetních, pokladních, ředitele, místností pro pracovníky v sociálních 
službách, aktivizačních pracovníků, dílnou údržbářů, šatny zaměstnanců, sklady 
čistících prostředků a pracovních oděvů. V majetku domova jsou osobní automobily, 
a jedno z nich také pro potřeby nepohyblivých klientů.  
Domov zajišťuje vlastní stravovací a prádelenský provoz. Dále nabízí klientům 
moderně vybavené prostory pro aktivizaci (včetně keramické dílny), tělocvičny 
a vhodné místnosti pro rehabilitaci a fyzioterapii. Tyto místnosti jsou vybaveny 
magnetoterapeutickými a ultrazvukovými přístroji, phyactionem, biolampou, rotopedy 
a dalšími pomůcky. Pro klienty a návštěvy je v domově provozována kantýna 
s drobným občerstvením a posezením. Pro zprostředkované služby kadeřnictví 
a pedikúra má domov určené nebytové prostory.  
Velkou výhodou domova je, že v jeho těsné blízkosti se nachází zastávka městské 
hromadné dopravy, což zajišťuje snadné spojení s okolím. Parkovat je možné 
na parkovišti před domovem.  
Prostory domova jsou dle hygienického řádu čisté, upravené a bez biologických nebo 
chemických zápachů. Úklid prostoru je prováděn vždy tak, aby nebyla ohrožena 
bezpečnost klientů. Hygienické podmínky jsou striktně řízeny dle norem i interních 
pravidel domova. Budova a prostory domova splňují veškeré bezpečnostní předpisy, 
které jsou pravidelně kontrolovány.  
 
 
 
 
                                                             Ing. Rudolf Nytl, 
                                                             ředitel DS 
 
 
 
 
 
 
V Brně dne 19.2.2024 
