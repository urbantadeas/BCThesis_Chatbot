Popis realizace poskytování sociálních služeb v Domově důchodců Náchod 
Domov pro seniory 
 
(pobytová služba pro seniory dle § 49 zákona č. 108/2006 Sb., o sociálních službách, ve znění 
pozdějších předpisů) – dále DPS. 
                                                                                                                                 
Cíle, principy, veřejný závazek a okruh osob  
Posláním Domova důchodců Náchod - DPS - je vytvořit odpovídající a důstojné podmínky 
uživatelům, kteří vzhledem ke svému stáří a zdravotnímu stavu ocitli v nepříznivé sociální situaci, a proto 
nemohou žít ve svém přirozeném prostředí. Snahou je umožnit jim dle jejich možností prožít aktivní a 
důstojné stáří. 
Cílem DPS je především řešení této nepříznivé sociální situace, vytvořit pro člověka, který není schopen 
žít v domácím prostředí sám, postarat se o sebe a trpí sociálním vyloučením, bezpečné prostředí dle 
jeho potřeb. Dalším cílem je profesionální a odborné poskytování služeb vyškoleným, kvalifikovaným a 
motivovaným personálem, naplňování individuálních plánů uživatelů, podpora jejich samostatnosti a 
zamezení jejich sociálního vyloučení, zachování a rozvíjení důstojného života. Snažíme se zapojit 
uživatele do běžného života v jejich novém prostředí, posilujeme jejich samostatnost a nezávislost s 
ohledem na jejich zdravotní omezení. 
Základními principy poskytované služby jsou úcta k uživateli, podpora samostatnosti, nezávislosti a 
individuality uživatele, respektování vlastní volby uživatele, respektování soukromí, spolupráce s rodinou 
nebo s osobami jemu blízkými, přizpůsobování poskytovaných služeb potřebám uživatele, začlenění do 
společnosti a vzájemná tolerance a důvěra mezi uživateli a personálem domova. 
Cílovou skupinou  DPS jsou senioři od 62 let s bydlištěm v Královéhradeckém kraji nebo s prokázanou 
vazbou na Královéhradecký kraj, kteří se ocitli v naléhavé nepříznivé sociální situaci, protože už vůbec 
nejsou schopni z důvodu věku a zdravotního stavu zvládat bezpečně úkony péče o svoji osobu ve svém 
přirozeném prostředí ani za pomoci rodiny, osob blízkých či ambulantní a terénní služby, a jejich situaci 
lze řešit vzhledem k těžké nebo úplné závislosti na péči druhé osoby pouze službou pobytovou, jinak jim 
hrozí sociální vyloučení. 
 
Důvodem k nepřijetí je:  
 
a) není neposkytována sociální služba, o kterou osoba žádá, a to i s ohledem na vymezení okruhu 
osob v registru poskytovatelů sociálních služeb, 
 
b) služba nemá v současné době dostatečnou kapacitu, 
 
c) zdravotní stav osoby vylučuje poskytnutí sociální služby, tj. zdravotní stav osoby vyžaduje 
poskytnutí péče ve zdravotnickém zařízení /infuze, náročná zdravotní diagnóza, akutní infekční 
nemoc/, nebo by chování osoby z důvodu duševní poruchy závažným způsobem narušovalo 
kolektivní soužití, 
 
d) osobě, která žádá poskytnutí sociální služby, vypověděl poskytovatel v době kratší než 6 měsíců 
před touto žádostí smlouvu o poskytnutí téže sociální sužby z důvodu porušování povinností 
vyplývajících ze smlouvy. 
Nabízené činnosti (poskytované služby) v DPS 
1. Ubytování poskytujeme pro 86 osob v jedno, dvou a třílůžkových pokojích vybavených vlastním 
sociálním zařízením na pokojích v nové budově B a umyvadlem na pokojích ve starší budově A, kde 
jsou společné koupelny a WC na chodbě.  V rámci ubytování je zajištěn úklid pokojů a praní prádla 
ve vlastní prádelně. Uživatel může mít v pokoji svou televizi a rádio, a pokud je v pokoji dostatek 
místa, i své např. oblíbené křeslo, počítač apod.  
 
2. Stravování je zajištěno formou celodenní stravy z vlastní kuchyně  4x denně (tři hlavní jídla a jedna 
odpolední svačina). Skladba stravy je přizpůsobena věku a zdravotnímu stavu uživatelů a odpovídá 
zásadám racionální výživy.  Ve spolupráci s lékařem a nutriterapeutkou /dietní sestrou/  je 
zabezpečena i dietní strava.   
 
3. Zdravotní a ošetřovatelská péče je poskytována kvalifikovaným zdravotnickým a 
ošetřovatelským personálem nepřetržitě. Lékař dochází do domova pravidelně jednou týdně. Jednou 
měsíčně zde ordinuje psychiatr. Rehabilitační péče je prováděna dle ordinace lékaře přímo na 
odděleních i na rehabilitačním pracovišti. Pokud uživatel zůstane zaregistrován u svého praktického 
lékaře, musí si zajistit předepisování léků. 
 
4. Sociální pracovnice pomáhá uživatelům i jejich rodinám s ostatními záležitostmi. Na každém 
oddělení jsou aktivizační pracovnice, které se snaží vyplnit volný čas uživatelů a zajistit bohatý 
celoroční program. Mezi uživateli je velmi oblíbená ergoterapie. Za uživateli docházejí dobrovolníci 
a canisterapeuti se psy. K pravidelným akcím patří podzimní ples, mikulášská nadílka, jarní zábava 
s hudbou a oslava Dne matek. Pro zájemce z řad uživatelů je připravováno grilování párků. Sociální 
pracovnice a aktivizační pracovnice jezdí s uživateli na výlety a na akce pořádané dalšími domovy v 
okolí. O zpestření se starají častá kulturní vystoupení dětí z místních škol a mateřských školek. Věřící 
uživatelé mají možnost jednou za měsíc navštívit katolickou, husitskou nebo evangelickou 
bohoslužbu. Pověřená pracovnice domova chodí popřát uživatelům k narozeninám. Ve vybrané 
všední dny dopoledne je pro zájemce organizováno rehabilitační cvičení, trénování paměti, poslech 
CD nebo DVD, čtení z tisku, pouštění zajímavostí z internetu. 
 
5. Co se týká dalších služeb, přímo v domově je prádelna, švadlena, kadeřnice/holička a pedikérka. 
V přízemí budovy A se nachází automat na kávu s příjemným posezením a u hlavních dveří budovy 
A je umístěna poštovní schránka. Dále je zajištěno odebírání denního tisku, klientům je k dispozici 
knihovna i audioknihovna s možností zapůjčení tabletu se sluchátky. Pravidelně do domova jezdí 
prodejci textilu a obuvi. V případě zájmu mají uživatelé možnost využívat volně přístupný počítač 
s internetem. 
Pro zájemce o službu 
Veškeré informace, včetně formuláře žádosti o umístění, může zájemce o službu získat přímo v domově 
nebo zprostředkovaně přes webové stránky domova www.ddnachod.cz. Součástí žádosti je Vyjádření 
lékaře o zdravotním stavu. Vyplněnou žádost a lékařskou zprávu uživatel může do domova zaslat poštou, 
e-mailem nebo ji předat osobně. Žádost bude zařazena do registru žadatelů o umístění do Domova 
důchodců Náchod – do pořadníku DPS. 
 
Po uvolnění místa v domově je vybraný žadatel osloven a pozván se svými blízkými na prohlídku 
domova, kdy má možnost předem si zjistit, zda služba bude vyhovovat jeho aktuálním potřebám a 
nárokům na péči. V případě, že mu momentálně nabízené skutečnosti nevyhovují, má možnost nástup 
do domova odmítnout, oddálit. Výběr nového žadatele se řídí urgentností, zdravotním stavem a 
vhodností uvolněného lůžka. Pokud se žadatel nemůže do domova přijít podívat, provedou sociální 
pracovnice /popř. společně s manažerem přímé péče/ v místě jeho pobytu sociální šetření. 
 
Uzavírání smlouvy o poskytování sociální služby   
1. Obecný text smlouvy o poskytování sociální služby je zveřejněn a volně přístupný na webových 
stránkách domova. Zájemce o službu nebo nový uživatel má tak možnost řádného seznámení s 
obecným textem smlouvy s dostatečným časovým předstihem před jejím podpisem.  
2. Při nástupu je již s novým uživatelem uzavřena smlouva o poskytnutí sociální péče, včetně její 
individuální specifikace – tj. způsobu a výše platby za poskytované služby, nakládání s finančními 
prostředky, osobními daty atd. dle předchozího jednání a dohody s novým uživatelem. 
3. Uživatel s nízkým příjmem je seznámen s podmínkami stanovení snížené úhrady dle § 73 odst. 3 
zákona o sociálních službách č. 108/2006 Sb. v platném znění (pravidlo pro 15 % zůstatku příjmu 
uživatele po úhradě za ubytování a stravu).  
4. Příspěvek na péči náleží domovu v plné výši přiznaného stupně. 
 
Stížnosti (možnost vyjádření uživatele ke kvalitě a způsobu poskytované služby) 
 
V rámci nástupu do domova má možnost nový uživatel nebo jeho blízcí seznámit se s Domácím řádem 
zařízení a možností podávání stížností na poskytování a kvalitu služeb, tato pravidla jsou veřejně 
vyvěšena na informačních tabulích v budově. Stížnost nebo připomínku mohou uživatelé také sdělit 
anonymně zprostředkovaně přes důvěrníka nebo napsat písemně do schránek důvěry umístěných na 
každém oddělení. 
 
Uživatelé služby mají také možnost přímé diskuse o dění v domově při debatách s ředitelem, které se 
konají dle potřeby. Na těchto schůzkách v rámci besedy mohou tak vznést svoje náměty, připomínky, 
či stížnosti, kterými by se mělo vedení domova zabývat. 
Prostředí, ve kterém je služba poskytována  
Domov důchodců je umístěn v klidné části města Náchod ve směru na Dobrošov, v mírném svahu vedle 
areálu horní nemocnice. Areál domova důchodců je tvořen dvěma vzájemně propojenými budovami. 
Starší budova A - původně Bartoňův okresní chorobinec - byla postavena v roce 1931 a kompletně 
zrekonstruována v r. 1996. Budova B je nová moderní přístavba, uvedená do provozu v r. 1998, v této 
budově je poskytována služba DPS. Ve starší budově jsou převážně třílůžkové a dvoulůžkové pokoje s 
umyvadlem, sociální zařízení jsou společná na chodbě. V nové přístavbě jsou pokoje převážně 
dvoulůžkové a třílůžkové i jednolůžkové se sociálním zařízením, vlastní předzahrádkou nebo balkónem. 
Budovy jsou bezbariérové se 2 výtahy a systémem samootvíracích dveří do obou budov. V domově je 1 
x týdně ordinace praktického lékaře, vzhledem ke krátké vzdálenosti dialyzačního oddělení v sousedním 
areálu nemocnice Náchod je v domově možnost bezproblémového umístění dialyzovaných uživatelů.  
Více informací o konkrétním podrobném rozsahu poskytovaných sociálních služeb a péče, cenách za 
ubytování a stravu apod. lze samozřejmě získat z našich webových stránek www.ddnachod.cz. Nebo 
zprostředkovaně telefonicky na číslech 491 401 406, 728 442 609 /sociální oddělení Domova důchodců 
Náchod/. 
 
