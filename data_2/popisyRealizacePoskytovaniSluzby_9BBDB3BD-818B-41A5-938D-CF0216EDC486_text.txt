Poskytovatel: DOMOV PRO SENIORY ČERNÁ HORA, příspěvková organizace
Druh poskytované služby: domovy pro seniory
Název a místo zařízení poskytované sociální služby: Domov pro seniory Černá Hora, 
příspěvková organizace, Zámecká 1, 679 21 Černá Hora
Popis realizace poskytování sociální služby
1. ÚVOD
Domov pro seniory Černá Hora (dále jen DSČH) je příspěvkovou organizací, jejímž 
zřizovatelem je Jihomoravský kraj. Jedná se o pobytové zařízení sociální péče, jehož historie 
se datuje od roku 1950. DSČH poskytuje dvě registrované sociální služby, a to Domov se 
zvláštním režimem a Domov pro seniory. 
Posláním sociální služby Domova pro seniory je vytvářet důstojné podmínky pro 
prožití a dožití pokojného stáří. Individuálním přístupem poskytujeme ošetřovatelskou a 
sociální péči, přičemž seniory podporujeme v zachování stávajících schopností a udržování 
kontaktů s přirozeným prostředím.  
Cílem služby Domova pro seniory je:
Zachování soběstačnosti
Cílem služby je uživatel, který se dle svých možností a schopností zapojuje do péče o  
svoji osobu v oblasti hygieny, stravování a oblékání. Sám si rozhoduje o tom, co bude 
dělat ve volném čase.
Sociální začlenění
Cílem  služby  je  uživatel,  který  se  účastní  skupinové  aktivizace,  kulturních  a 
společenských akcí pořádaných v domově i mimo něj, zůstává v kontaktu se svojí 
rodinou, blízkými a kamarády.
Cílovou skupinu sociální služby Domova pro seniory tvoří senioři, kteří:

dosáhli 60 let věku,

se nachází v nepříznivé sociální situaci.
V nepříznivé  sociální  situaci se  nachází  osoby,  které  mají  v důsledku  věku  sníženou 
soběstačnost a jejichž situace vyžaduje pravidelnou pomoc jiné fyzické osoby. Možnosti 
zůstat v domácím prostředí za pomoci rodiny, blízkých osob nebo terénních či ambulantních 
sociálních služeb byly vyčerpány a hrozí tak vyčlenění ze společnosti neposkytnutím potřebné 
péče. 
Při poskytování sociální služby Domova pro seniory ctíme tyto zásady:
Zachovávání lidské důstojnosti – důstojné podmínky pro život ve stáří vytváříme:

projevenou úctou k našim seniorům, zejména k jejich věku, zdravotnímu omezení, 
sociálnímu postavení, oslovení, přáním, potřebám apod., 

podporou  v uplatňování svých práv  a  zájmů (uživatel  se  může  samostatně 
rozhodovat, a to v oblastech stravy, způsobu výplaty důchodu, způsobu trávení 
volného času apod.),

podporou při  projevování svobodné vůle např. formou podání stížnosti ústní i 
písemnou formou.
Individuální přístup – odbornou přímo obslužnou, ošetřovatelskou, zdravotní a sociální péči 
poskytujeme vždy s ohledem na individuální možnosti, schopnosti a potřeby seniorů. Skrze 
dobrou znalost životních příběhů se snažíme porozumět a vyhovět jejich zvyklostem a 
přáním.
 (více viz Standard č. 1 Cíle a způsoby poskytování sociálních služeb)
Zájemce o poskytování sociální služby může potřebné informace získat na:
webových stránkách (www.domovch.cz) a facebookovém profilu domova,
osobně nebo telefonicky na vrátnici na tel. č. 516 426 441,
přímo u sociálních pracovnic domova (tel. č. 516 426 443, mob. 739 492 213),
formou letáků, které jsou dostupné na nástěnkách Nemocnice Letovice, oddělení 
Následné  péče  nemocnice  Blansko  a  nemocnice  Tišnov  a  rovněž  v kanceláři 
zdravotně-sociálních pracovnic tamtéž,
na odboru sociálních věcí MěÚ Blansko, Letovice, Boskovice a městysi Černá Hora 
formou informačních materiálů,
na webových stránkách Komunitního plánování sociálních služeb Blansko formou 
letáku  ww.kpss-blansko.cz  (katalog  sociálních  služeb  → senioři  a  osoby  se 
zdravotním postižením),
na odboru sociálních věcí krajského úřadu Jihomoravského kraje,
v adresáři sociálních služeb v Jihomoravském kraje v rámci Komunitního plánování 
sociálních služeb v Jihomoravském kraji,
v registru  poskytovatelů  sociálních  služeb  na  webových  stránkách  Integrovaného 
portálu Ministerstva práce a sociálních věcí – www.portal.mpsv.cz (sociální tématika 
→ sociální služby → registr poskytovatelů služeb).
2. POSKYTOVANÉ SLUŽBY
V Domově pro seniory jsou uživatelům poskytovány následující služby:
Poskytnutí ubytování – ubytování zahrnuje úklid, praní, žehlení a drobné opravy ložního a 
osobního prádla.
Poskytnutí stravy – stravování je poskytováno podle zásad racionální výživy svým složením, 
množstvím  a  úpravou  je  přizpůsobeno  věku,  zdravotnímu  stavu  a  potřebám  dietního 
stravování. Stravování je zajištěno ve vlastním stravovacím provozu s možností výběru ze 
čtyř druhů stravy (racionální, diabetická, šetřící, individuální strava). Strava je poskytována 
formou třech hlavních jídel a dvou vedlejších. Naším cílem je připomenout našim uživatelům, 
že příprava, podávání i samotná konzumace může být příjemným zážitkem, který sbližuje a 
současně navrací uživatelům lidskou důstojnost a pocit sebeuvědomění. 
Pomoc při osobní hygieně nebo poskytnutí podmínek pro osobní hygienu – osobní 
hygiena je poskytována na základě individuálních potřeb uživatelů dle platných metodických 
pokynů.
Pomoc při zvládání běžných  úkonů  péče o vlastní osobu – běžné  úkony péče jsou 
poskytovány na základě individuálních potřeb uživatelů dle platných metodických pokynů.
Zprostředkování  kontaktu  se  společenským  prostředím  –  podporujeme  uživatele 
v zachování kontaktu s rodinou a přirozeným sociálním prostředím, např. formou pořádání 
kulturních  a  společenských  akcí.  Spolupracujeme  se  základními  a  mateřskými  školami, 
zájmovými sdruženími, uměleckými agenturami apod.
Sociálně  terapeutické  činnosti –  pracujeme  v konceptu  Bazální  stimulace,  využíváme 
reminiscenční  terapii,  canisterapii,  lamaterapii,  muzikoterapii,  taneční  terapii,  arteterapii, 
ergoterapii, zahradní terapii, kognitivní trénink apod.
Aktivizační činnosti – tyto činnosti provádíme individuální nebo skupinovou formou s cílem 
upevnění motorických, psychických a sociálních schopností a dovedností (např. při provádění 
běžných každodenních činností v péči o vlastní osobu nebo při zájmových či společenských 
aktivitách).
Pomoc při uplatňování práv, oprávněných zájmů a při obstarávání osobních záležitostí 
– při řešení těchto situací jsou uživatelům nápomoci především klíčoví pracovníci a sociální 
pracovníci.
Přímá obslužná péče
Přímá obslužná péče je poskytována uživatelům dle jejich individuálních potřeb, dle 
standardů kvality a metodických pokynů a na základě vypracovaných „Plánů péče“. Úkony 
přímé obslužné péče jsou hrazeny z přiznaného příspěvku na péči (např. podávání stravy, 
dopomoc či podpora při hygieně apod.). Pracovníci v přímé obslužné péči (pečovatelé/ky) 
jsou uživatelům nápomocni při provádění hygieny, výměně inkontinenčních pomůcek, při 
přípravě a podávání stravy atd. Velká pozornost je zaměřena na prevenci vzniku dekubitů. 
Pracovníci v přímé obslužné péči uživatele pravidelně polohují v konceptu bazální stimulace, 
lůžko  uživatele  udržují  v suchu  a  čistotě,  pokožku  uživatelů  ošetřují  speciálními 
kosmetickými přípravky. Důležitou součástí prevence vzniku dekubitů je také dostatečná a 
nutričně vyvážená strava. 
Záležitosti týkající se poskytovaní péče o uživatele a individuálního nastavení sociální 
služby pracovníci projednávají v rámci setkání malých pracovních týmů na oddělení – tzv. 
vizitace péče. Pro předávání informací mezi pracovníky v sociálních službách (pečovatelky, 
aktivizační  pracovníci)  a  zdravotními  sestrami  slouží  modul  „Komunikace“  v programu 
Cygnus 2, případně sešit „Denní hlášení“. 
Zdravotní a ošetřovatelská péče
Zdravotní lékařskou péči zajišťuje uživatelům praktická lékařka pro dospělé, která 
dochází do zařízení.
Zdravotní personál Domova tvoří zdravotní sestry způsobilé k výkonu zdravotnického 
povolání bez odborného dohledu dle zákona č. 96/2004 Sb., v platném znění a fyzioterapeut. 
DSČH spolupracuje se 2 lékařkami z oboru psychiatrie, pravidelně dochází přímo do zařízení 
kožní lékařka. Dle potřeby jsou uživatelé objednáváni do ostatních odborných ambulancí. 
Fyzioterapeutka uživatelům poskytuje především odbornou pomoc, diagnostiku, terapii a 
prevenci poruch zejména pohybového aparátu. Velký význam má fyzioterapie u uživatelů po 
návratu  z hospitalizace.  Po  dohodě  s ošetřující  lékařkou  zajišťujeme  svým  uživatelům 
paliativní péči.
Aktivizační činnosti
Sociálně terapeutické, výchovné, vzdělávací a aktivizační činnosti jsou poskytovány 
na základě individuálních potřeb a přání uživatelů. Tyto činnosti probíhají v dopoledních a 
odpoledních blocích, uživatelům se v tomto ohledu věnují výchovně nepedagogičtí pracovníci 
(aktivizační pracovníci). 
Přímo v areálu Domova jsou ve spolupráci s rodinami uživatelů organizována kulturní 
vystoupení, společenská odpoledne, skupinová posezení pod lípou, rituální setkání, akce 
spojené s dodržováním zvyků a tradic, oslavy narozenin apod. Velkému zájmu veřejnosti se 
těší již tradičně vánoční a velikonoční jarmark a Mezigenerační den. Spolupracujeme s 
Centrem pro rodinu Veselá beruška a zájmovým sdružením pro děti s Downovým syndromem 
Agility Ráječko a pravidelně se zapojujeme rovněž do projektu Masarykovy univerzity 
„Techniky zvyšování kognitivní kondice pro úspěšné stárnutí“ a projektu Českého rozhlasu 
Ježíškova vnoučata. Díky nadšení přímo-obslužného personálu a aktivizačních pracovníků se 
daří udržet naše seniory v kontaktu se širším sociálním prostředím, a to formou plánovaných i 
spontánních  výletů  pro  jednotlivce  či  menší  skupiny  uživatelů  (např.  výstava  panenek 
v Blansku,  návštěva  zahradnictví  Koupý  v Doubravici,  prohlídka  Sloupsko-šošůvských 
jeskyní,  prohlídka  zámku  v Lysicích,  prohlídka  zámku  v Rájci  nad  Svitavou,  návštěva 
zoologické zahrady Brno, výlet k rybníku Olšovci v Jedovnicích, návštěva poutního místa 
Křtiny a prohlídka barokního mariánského chrámu, posezení na letní zahrádce pohostinství 
Ahoj v Žernovníku, výlet do rodné obce apod.).
Uživatelé služby se mohou dle svého zájmu účastnit skupinových dopoledních aktivit, 
které pro ně zajišťují aktivizační pracovníci – procvičování končetin, procvičování jemné 
motoriky, jednoduchá dechová cvičení, kognitivní trénink, muzikoterapie, předčítání knih 
apod. V rámci pracovní terapie se uživatelé podílí na drobných domácích a ručních pracích 
(žehlení a skládání prádla, trhání rouna, stříhání molitanu, párání svetrů, motání vlny, krajek a 
obvazů, háčkování, vyšívání apod.). Oblíbenou společnou aktivitou je příprava jednoduchých 
pokrmů  a  pečení.  Společně  s aktivizačními  pracovníky  obhospodařují  uživatelé  mobilní 
truhlíky osázené bylinkami, jahodami, různými druhy zeleniny a květinami. Plody svého 
společného úsilí zužitkují právě při přípravě různých pokrmů. 
Vítanými doplňkovými aktivitami jsou taneční a hudební terapie, canisterapie, hipoterapie 
a lamaterapie. Kvalitní vyplnění volného času představuje výtvarná dílna, kde dle svých 
schopností pracují s nejrůznějšími materiály, nejčastěji využívají papír, vlnu, textil a běžné 
přírodniny. Pod vedením aktivizační pracovnice objevují a zkouší různé složitější výtvarné 
techniky (batikování, ubrouskovou techniku, filcování, linoryt apod.). V rámci vzpomínkové 
terapie  si  ve  výtvarné  dílně  připomínají  tradiční  řemesla  –  zpracovávají  ovčí  vlnu,  na 
dřevěných lisech vyrábí ruční papír, stloukají máslo nebo zpracovávají sezónní plody (suší 
křížaly, jahodové listí a lipové květy apod.). 
V souvislosti se změnami systému práce jsme nastavili víkendovou aktivizaci. Vzhledem 
ke  skutečnosti,  že  aktivizační  pracovníci  jsou  přítomni  na  pracovišti  pouze  v běžných 
pracovních dnech, realizují víkendovou aktivizaci pracovníci přímé obslužné péče. Způsob a 
formu víkendové aktivizace si určují pracovníci přímé obslužné péče po dohodě s vedoucí 
oddělení a plánují ji vždy v týdenním předstihu. Je zcela na jejich uvážení, zda se rozhodnou 
pro  skupinovou  či  individuální  formu  aktivizace.  Při  plánování  a  realizaci  víkendové 
aktivizace čerpají především z životních příběhů jednotlivých uživatelů, jejich přání a potřeb, 
ale také ze svých profesních zkušeností a odborných znalostí. Víkendová aktivizace se velmi 
osvědčila, pozitivně na ni reagují nejen uživatelé, ale rovněž jejich rodinní příslušníci, kteří na 
těchto aktivitách mnohdy i přímo participují. 
3. VSTUP UŽIVATELE DO SLUŽBY
Sociální pracovnice poskytují zájemcům o službu základní sociální poradenství v oblasti 
výběru vhodného druhu sociální služby podle jejich potřeb a informují je o možnostech řešení 
nepříznivé sociální situace nebo o způsobu jejího předcházení. Se zájemcem o službu jsou 
projednány  jeho  požadavky,  očekávání,  osobní  cíle.  Jednání  může  probíhat  v kanceláři 
sociálních pracovnic při osobní návštěvě, telefonicky či prostřednictvím e-mailu. Zájemci o 
službu je nabídnuta prohlídka zařízení a je mu předána k vyplnění žádost o přijetí a formulář 
pro vyjádření lékaře o aktuálním zdravotním stavu.
Po řádném podání a zaevidování žádosti o přijetí následuje tzv. sociální šetření. Sociální 
šetření  probíhá  ve  dvou  fázích.  Sociální  šetření  provádí  sociální  pracovnice  domova, 
v případě potřeby je k sociálnímu šetření přizvána vedoucí zdravotního úseku. Posuzuje se, 
zda zájemce spadá do cílové skupiny Domova, dále se zjišťuje nepříznivá sociální situace 
žadatele - bytová situace žadatele, jeho sociální kontakty, zda využívá žadatel nějakou terénní 
službu, jak je na tom žadatel z hlediska mobility, stravování, oblékání, obouvání, tělesné 
hygieny, výkonu fyziologické potřeby, péče o zdraví a bezpečí, zda má možnost osobních 
aktivit, zda zvládá péči o domácnost, jak uplatňuje svoje práva a oprávněné zájmy, jak žadatel 
komunikuje, jak je na tom z hlediska orientace. Zároveň je zájemce seznámen s posláním a 
cíli organizace, s chodem domova pro seniory a podmínkami přijetí, se způsobem a výší 
úhrad, s obsahem smlouvy o sociální službě, souborem vnitřních pravidel a fakultativními 
službami. Sociální pracovnice se snaží prostředí Domova přiblížit prostřednictvím fotografií a 
letáků.  Na  požádání  žadatele  mu  mohou  být  tyto  dokumenty  a  letáky  s  obsaženými 
informacemi předány v tištěné podobě. Sociální šetření může probíhat v přirozeném prostředí 
žadatele, v místě jeho stávajícího pobytu (např. zdravotnické zařízení), výjimečně na přání 
žadatele i v prostorách Domova. Termín sociálního šetření je vždy s žadatelem nebo jeho 
rodinnými příslušníky předem dohodnut. O zařazení do evidence žadatelů do Domova pro 
seniory Černá Hora rozhoduje sociální komise, kde je přítomna ředitelka Domova, vedoucí 
sociálního úseku, sociální pracovnice a vedoucí zdravotního úseku.  O přijetí do Domova 
rozhoduje ředitelka domova, sociální pracovnice a vedoucí příslušného oddělení na základě 
individuálně posuzované míry potřebnosti.
(více viz Standard č. 3 Jednání se zájemcem o sociální službu)
Sociální službu Domova pro seniory poskytujeme uživateli na základě písemně uzavřené 
smlouvy  o  poskytování  sociální  služby,  která  je  přizpůsobena  individuálním  potřebám 
zájemce o službu. Smlouva se uzavírá dle § 91 zákona č. 108/2006 Sb., o sociálních službách 
a § 1746 zákona č. 89/2012 Sb., občanský zákoník, ve znění pozdějších předpisů.
(více viz. Standard č. 4 Smlouva o poskytování sociální služby)
4. METODY PRÁCE S UŽIVATELEM
Poskytování sociální služby vychází z přání a potřeb uživatele a odvíjí se od jeho 
zachovalých  schopností.  V péči  o  uživatele  používáme  takovou  míru  podpory,  která  je 
nezbytně nutná. Poskytování sociální služby má podobu individuálního plánování, které je dle 
zákona č. 108/2006Sb., o sociálních službách jednou ze základních povinností poskytovatele 
sociální  služby.  Individuální  plánování  probíhá  formou  rozhovoru  mezi  klíčovým 
pracovníkem a uživatelem. Rozhovor může být veden i při provádění zcela běžných činností. 
U  uživatelů  s omezenými  komunikačními  schopnostmi  využívá  klíčový  pracovník  jiné 
vhodné alternativní a augmentativní komunikační techniky nebo vytváří v rámci poskytování 
péče hypotézy na základě pozorování, vciťování, rozhovoru s rodinou, znalosti životního 
příběhu  a  analýzy  potřeb.  Veškerou  komunikaci  s uživatelem  pracovník  přizpůsobuje 
individuálním možnostem a potřebám uživatele. Za plánování poskytované péče, sestavení a 
pravidelného vyhodnocování plánu péče zodpovídá klíčový pracovník. Hodnocení průběhu 
poskytování sociální služby se provádí vždy po šesti měsících, při změně zdravotního stavu 
nebo  po  dosažení  naplánovaného  cíle  je  k hodnocení  přistoupeno  dříve.  U  uživatelů 
s omezenými komunikačními schopnostmi probíhá hodnocení v rámci vizitace pracovního 
týmu. 
(více viz Standard č. 5 Individuální plánování průběhu sociální služby)
5. ZAPOJENÍ UŽIVATELE DO ROZHODOVÁNÍ O VYUŽITÍ SLUŽBY A JEHO 
SPOLUÚČAST NA SLUŽBĚ
V co  nejvyšší  míře  je  chráněna  individualita  jedince  a  jeho  svobodná  vůle. 
Podporujeme uživatele v samostatném rozhodování v běžných denních situacích (vycházky, 
stravování, návštěvy, účast na společenských a kulturních akcích, aktivizačních činnostech 
apod.).  Rizika,  která  mohou  z tohoto  rozhodnutí  vyplynout,  se  snažíme  vyhodnotit  a 
minimalizovat.
(více viz Standard č. 2 Ochrana práv osob)
6. ZPŮSOB PODÁNÍ A VYŘIZOVÁNÍ STÍŽNOSTÍ
Uživatelé mají právo na podání stížnosti na kvalitu nebo způsob poskytování sociální 
služby. Stížnost může podat nejen uživatel, ale v jeho zájmu i blízká osoba nebo klíčový 
pracovník.  Stížnost musí být podána písemně, lze ji podat i anonymně. K podání stížnosti 
slouží schránky důvěry, které jsou umístěny na každém oddělení tak, aby byly pohodlně 
dostupné i uživatelům na invalidních vozících. Každá stížnost je přijata a zaevidována do 
knihy stížností. Stížnosti vyřizuje dle povahy věci kompetentní pracovník. 
(více viz Standard č. 7 Stížnost na kvalitu nebo způsob poskytování sociální služby)
7. UKONČENÍ POSKYTOVANÉ SLUŽBY
Smluvní  vztah  mezi  uživatelem  a  poskytovatelem  může  zaniknout  jedním  z 
následujících způsobů:
písemnou výpovědí jedné ze smluvních stran,
úmrtím uživatele,
zánikem poskytovatele.
Uživatel je oprávněn vypovědět smlouvu bez udání důvodů. Výpovědní lhůta pro výpověď 
danou uživatelem činí 30 dní, nedohodnou-li se smluvní strany jinak.
Poskytovatel je oprávněn uživateli vypovědět smlouvu:
a) pokud neuhradil úhradu za sjednanou poskytovanou sociální službu za příslušný 
kalendářní měsíc do posledního dne kalendářního měsíce po něm následujícím
b) pokud bude i po opětovném napomenutí hrubě porušovat Soubor vnitřních pravidel 
c) pokud bude zvlášť hrubým způsobem narušovat soužití s ostatními uživateli DSČH 
(např.  napadání  jiného  uživatele  nebo  pracovníka  DSČH,  krádež,  vyhrožování 
fyzickým napadením, které může důvodně vzbudit obavy u jiného uživatele nebo 
pracovníka)
d) pokud se bude zdržovat mimo zařízení nepřetržitě po dobu 3 kalendářních měsíců (do 
této doby se nezapočítávají dny pobytu ve zdravotnickém zařízení)
e) pokud odmítne podepsat dodatek Smlouvy
Výpovědní lhůta pro výpověď danou poskytovatelem z důvodů výše uvedených činí 3 měsíce 
od data doručení.
8. MATERIÁLNÍ A TECHNICKÉ ZABEZPEČENÍ
DSČH sídlí v památkově chráněném objektu zámku, který se nachází v klidném 
prostředí na zalesněném návrší nad městysem Černá Hora. Sociální služba Domova pro 
seniory je poskytována ve dvou budovách, které odděluje zámecké nádvoří. Prostředí a 
podmínky pro poskytování sociální služby jsou důstojné, odpovídají charakteru služby a 
potřebám uživatelů. Prostory Domova pro seniory Černá Hora jsou bezbariérové a bezpečné.
Ubytování  pro  uživatele  sociální  služby  Domov  pro  seniory  je  poskytováno 
v jednolůžkových a dvoulůžkových pokojích.
Pokoje uživatelů jsou standardně vybaveny nábytkem, který odpovídá cílové skupině 
uživatelů  (elektrická  polohovací  lůžka,  antidekubitní  matrace,  mobilní  jídelní  stolky, 
polohovací křesla apod.). Vícelůžkové pokoje jsou z důvodu zajištění soukromí a intimity 
vybaveny mobilními  či teleskopickými zástěnami. Vybavení  pokoje  si mohou uživatelé 
doplnit vlastním drobným nábytkem, oblíbenými předměty, po dohodě i elektrospotřebiči. 
Sociální zařízení je pro uživatele společné na oddělení nebo na patře. Mimo pokoj a sociální 
zařízení může uživatel užívat společně s ostatními uživateli v zařízení tzv. společné prostory 
(společné jídelny, aktivizační místnosti, reminiscenční místnost, zámeckou kapli, terasu na 
oddělení Zámek I, „Růžovou zahradu“ apod.).
Domov pro seniory Černá Hora prošel v letech 1994 – 2000 náročnou rekonstrukcí 
venkovních i vnitřních prostor, které si obě budovy vyžádaly z důvodu svého stáří. V rámci 
humanizace prostředí a zvýšení komfortu pro uživatele i pracovníky probíhá v posledních 
několika letech modernizace (rekonstrukce koupelen, výměna podlahové krytiny, zateplení 
půdních prostor apod.).
