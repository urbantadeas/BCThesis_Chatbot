Příloha č.1/a
Popis realizace poskytování sociální služby Domova pro seniory Kaplice, Míru 366, Kaplice
V Domově pro seniory Kaplice je služba poskytována celoročně – nepřetržitě.
Dle Zákona č. 108/2006 Sb., § 88, zajišťuje Domov pro seniory Kaplice dostupnost informací o druhu,
místě, cílech, okruhu osob a o způsobu poskytování sociální služby formou propagačního materiálu. 
Dále jsou zájemci při osobních návštěvách seznámeni se všemi povinnostmi, které pro ně vyplývají ze 
smlouvy o poskytování sociální služby, o způsobu poskytování sociální služby a o úhradách za tuto 
službu. 
V souladu s § 88 jsou s uživateli individuálně uzavírány smlouvy, pokud tomu nebrání důvody 
uvedené v § 91, odst.3. 
Při poskytování sociální služby uživatelům je kladen důraz na vytváření takových podmínek, aby byla 
naplňována jejich lidská i občanská práva a zamezilo se střetům zájmů těchto osob se zájmy Domova 
pro seniory Kaplice.
Pravidla pro zajištění poskytování sociální služby jsou zakotvena ve vnitřních směrnicích organizace.
Průběh poskytování sociální služby je plánován dle osobních cílů, potřeb a schopností osob v rámci 
standardů kvality sociálních služeb.
Stravování pro uživatele i pro zaměstnance je zajišťováno ve vlastní kuchyni. Denně se připravují tři 
hlavní jídla – snídaně, oběd a večeře – a dvě vedlejší jídla – přesnídávka a svačina. Pro uživatele 
diabetiky  je denně připravována druhá večeře. Strava je připravována rovněž v dietních úpravách. 
Stravování se řídí platnými hygienickými předpisy, je dodržován kontrolní systém HACCP.
Úklidová služba je prováděna vlastními zaměstnanci organizace, plně se  přizpůsobuje potřebám 
uživatelů. Úklid je realizován dle platných hygienických předpisů. 
Ošetřovatelskou péči poskytují v Domově pro seniory Kaplice registrované všeobecné sestry 
24 hodin denně. Lékařská primární péče je poskytována lékařem uživatelů formou návštěvní 
služby v domově. Péče lékařů specialistů je uživatelům zajištěna formou ambulantní péče.
Akutní ústavní péče je poskytována uživatelům při hospitalizaci.
Přímá obslužná péče je uživatelům poskytována pracovníky v sociálních službách 24 hodin 
denně (pomoc při zvládání běžných úkonů péče o vlastní osobu, pomoc při osobní hygieně 
nebo poskytnutí podmínek pro osobní hygienu, pomoc při přijímání stravy, podpora 
soběstačnosti a pohybové aktivity klienta, apod.). Pracovníci přímé péče jsou podřízeni 
vedoucí zdravotně – ošetřovatelského úseku. V rámci péče o uživatele jsou v organizaci 
používány zdravotní a kompenzační pomůcky.
Sociální péči včetně základního sociálního poradenství provádí sociální pracovníci, a to 5 dní v týdnu 
dle potřeb uživatelů. 
Aktivizační činnosti pro uživatele připravují a realizují vlastní zaměstnanci organizace – aktivizační 
pracovníci. Doba a náplň aktivizačních činností odpovídá charakteru cílové skupiny. Pro aktivizační 
činnosti jsou vyhrazené prostory v interiéru domova, je rovněž využíván i prostor zahrady a venkovní 
relaxační zóna.
V rámci poskytování sociální služby uživatelům je v Domově pro seniory Kaplice prováděna 
dobrovolnická činnost, která má smluvně právní rámec. V domově probíhají praxe studentů středních 
a vysokých škol na základě smluv mezi domovem a školami.
Informace uživatelům o dění v domově jsou sdělovány formou informačních nástěnek.
Domov pro seniory Kaplice disponuje jednolůžkovými a dvoulůžkovými pokoji s celkovou kapacitou 
52 lůžek. Pokoje jsou umístěny v budově A a v budově B. Každý pokoj je vybaven kuchyňskou linkou
s vestavěnou lednicí. Součástí každého pokoje je sociální zařízení s WC, sprchou a umyvadlem. 
V budově jsou k dispozici dvě centrální koupelny s vanami, které jsou konstrukčně přizpůsobeny 
pohybovým obtížím cílové skupiny uživatelů. Je zabezpečen bezbariérový pohyb po celém zařízení.
Domov pro seniory Kaplice dbá na to, aby prostředí, v němž uživatelé využívají poskytovanou 
sociální službu, bylo čisté, důstojné a esteticky upravené. Provoz v Domově pro seniory Kaplice 
odpovídá bezpečnostním, stavebním a hygienickým normám.
