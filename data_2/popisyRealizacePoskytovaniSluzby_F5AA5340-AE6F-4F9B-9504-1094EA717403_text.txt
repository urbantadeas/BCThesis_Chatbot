 
 
 
Domov seniorů Rudná  
poskytovatel sociálních služeb  
příspěvková organizace Středočeského kraje  
Ke školce 1070  
25219 Rudná  
www.ddrudna.cz , info@ddrudna.cz  
 
Popis realizace poskytování sociální služby: 
 
Sociální služba – domovy pro seniory – je poskytována  
v Domově seniorů Rudná 56 klientům. 
 
Poslání Domova seniorů Rudná 
 
Posláním Domova seniorů Rudná je být příjemným místem pro důstojný a plnohodnotný 
život seniorů s množstvím pestrých podnětů a kontaktů v rodinné atmosféře pohody a 
přátelství. 
 
Domov seniorů Rudná je příspěvková organizace Středočeského kraje, který poskytuje sociální službu 
domovy pro seniory na základě registrace č. 3225877. 
Podle § 49 zákona č. 108/2006 Sb. a § 15 vyhlášky č. 505/2006 Sb. poskytuje prostřednictvím sociální 
služby domovy pro seniory tyto základní činnosti 
a) Poskytnutí ubytování 
1. ubytování 
2. úklid, praní a drobné opravy ložního a osobního prádla a ošacení, žehlení 
b) Poskytnutí stravy 
zajištění celodenní stavy odpovídající věku, zásadám racionální výživy a potřebám dietního 
stravování, minimálně v rozsahu 3 hlavních jídel 
c) Pomoc při zvládání běžných úkonů péče o vlastní osobu 
1. pomoc při oblékání a svlékání včetně speciálních pomůcek 
2. pomoc při přesunu na lůžko nebo vozík 
3. pomoc při vstávání z lůžka, uléhání, změn poloh 
4. pomoc při podávání jídla a pití 
5. pomoc při prostorové orientaci, samostatném pohybu ve vnitřním i vnějším prostoru 
d) Pomoc při osobní hygieně nebo poskytnutí podmínek pro osobní hygienu 
1. pomoc při úkonech osobní hygieny 
2. pomoc při základné péči o vlasy a nehty 
3. pomoc při použití WC 
e) Zprostředkování kontaktu se společenským prostředím 
1. podpora a pomoc při využívání běžně dostupných služeb a informačních zdrojů 
2. pomoc při obnovení nebo upevnění kontaktu s rodinou a pomoc a podpora při dalších 
aktivitách podporujících sociální začleňování osob 
f) Sociálně terapeutické činnosti 
socioterapeutické činnosti, jejichž poskytování vede k rozvoji nebo udržení osobních a 
sociálních schopností a dovedností podporující sociální začleňování osob 
g) Aktivizační činnosti 
1. volnočasové a zájmové aktivity 
2. pomoc při obnovení nebo upevnění kontaktu s přirozeným sociálním prostředím 
3. nácvik a upevňování motorických, psychických a sociálních schopností a dovedností 
h) Pomoc při uplatňování práv, oprávněných zájmů a při obstarávání osobních záležitostí 
pomoc při komunikaci vedoucí k uplatňování práv a oprávněných zájmů 
 
Cílová skupina Domova seniorů Rudná 
 
Domov seniorů Rudná poskytuje formou pobytové služby podporu a péči seniorům od 65 let, 
kteří mají sníženou soběstačnost, a jejich současná situace jim neumožňuje setrvávat v jejich 
přirozeném prostředí. 
V souladu s § 91 odst. 3 zákona č. 108/2006 Sb. ve znění pozdějších předpisů Domov seniorů Rudná 
může odmítnout uzavřít smlouvu o poskytování sociálních služeb pouze pokud 
 
Neposkytuje sociální službu, o kterou osoba žádá, tj. není cílová skupina DSR 
 
Nemá dostatečnou kapacitu k poskytnutí sociální služby; žadateli nabídnuto zařazení do 
evidence žadatelů 
 
Osobě, která žádá o poskytnutí sociální služby, DSR vypověděl v době kratší než 6 měsíců 
před touto žádostí smlouvu o poskytnutí téže sociální služby z důvodu porušování povinnosti 
vyplývajících ze smlouvy 
 
Zdravotní stav osoby, která žádá o poskytnutí pobytové sociální služby, vylučuje poskytnutí 
takové sociální služby 
Podle § 36 vyhlášky č. 505/2006 Sb. ve znění pozdějších předpisů Domov seniorů Rudná 
neposkytuje sociální službu domovy pro seniory osobám, 
 
jejichž zdravotní stav vyžaduje poskytnutí ústavní péče ve zdravotnickém zařízení  
 
které nejsou schopny pobytu v zařízení sociálních služeb z důvodu akutní infekční 
nemoci 
 
jejichž chování by z důvodu duševní poruchy závažným způsobem narušovalo kolektivní 
soužití.  
Domov seniorů Rudná upozorňuje, že prostředí a podmínky Domova seniorů Rudná nejsou 
uzpůsobené, a proto vhodné pro osoby 
 
trpící významnou poruchou osobnosti, která by narušovala klidné soužití s ostatními klienty, 
 
závislý na návykových látkách (alkohol, drogy), 
 
trpící těžkou formou demence s výtazně sníženými kompetencemi především v oblasti 
orientace , 
 
nevidomé 
 
 
 
 
Zásady poskytování sociální služby v Domově seniorů Rudná 
 
Domov seniorů Rudná poskytuje sociální službu domovy pro seniory podle základních zásad 
uvedených v § 2 zákona č. 108/2006 Sb. ve znění pozdějších předpisů. 
Kromě těchto zásad má stanoveny další zásady, které jsou pro poskytování sociální služby v Domově 
seniorů Rudná stěžejní: 
 
 
Individuální přístup – všichni pracovníci DSR přistupují ke každému klientovi individuálně 
s ohledem na jeho přání, potřeby, rozhodnutí a jedinečnou osobnost. Ke klientům je 
přistupováno individuálně na základě dohody mezi klientem a domovem. Klient si sám 
stanovuje cíle a sám vymezuje rozsah podpory ze strany personálu. Pro naplnění této zásady 
má každý klient vypracován individuální plán (a osobnostní profil klienta), který významnou 
měrou přispívá ke zdárné adaptaci klienta a průběhu poskytování služby. 
TAK SOBĚSTAČNÝ, JAK JEN JE TO MOŽNÉ, TOLIK PÉČE KOLIK JE NUTNÉ. 
 
 
Partnerství – všichni pracovníci poskytují službu v partnerském vztahu prostřednictvím 
rovného postavení klienta a pracovníka. Tento vztah je založen na respektu, toleranci a 
vzájemné důvěře. Klient je rovnocenným partnerem, jsou s ním konzultovány jeho přání a 
požadavky, se snahou je naplnit v rámci možností a kapacity, které služba v DSR má. 
 
 
Odpovědnost – Všichni pracovníci DSR jsou odpovědni za své jednání a jejich prvotním 
zájmem je zájem a prospěch klienta. S ohledem na pracovní náplň jednají zodpovědně, 
využívají svých nabytých dovedností a znalostí, které si pravidelně a dle své specializace 
rozvíjejí. Své pracovní úsilí vynakládají tak, aby poskytovali kvalitní službu. 
 
 
Mlčenlivost – Všichni pracovníci DSR jsou vázání mlčenlivostí. 
 
 
Nabídka – poptávka – při plánování a nabídce aktivit a činností vycházíme i z poptávky ze 
strany klientů. Snažíme se, ve smyslu individuálního přístupu a partnerství, reagovat na 
potřeby a přání klientů a vytvářet příležitosti pro jejich naplnění. 
 
 
Všichni zaměstnanci DSR se při své práci řídí „Etickým kodexem zaměstnanců Domova 
seniorů Rudná“, který klade důraz především na zachování důstojnosti, práva na 
soukromí, respekt k individualitě a osobnosti klienta. 
 
 
 
 
 
 
 
 
Cíle poskytované sociální služby v Domově seniorů Rudná 
 
Hlavní cíl 
DSR stimuluje individuální potřeby svých klientů za účelem prožití plnohodnotného 
každého dne života a s respektem k lidské důstojnosti. 
 
Co pro nás znamená: 
 
Stimulace individuálních potřeb klienta: 
 
Klienta chápeme jako lidskou bytost s komplexními potřebami v oblastech 
biologických, sociálních, psychologických i transcendentálních. Všechny tyto oblasti 
respektujeme a ve všech těchto oblastech nabízíme klientům možnosti stimulace 
v závislosti na jejich individuálních potřebách a přáních a možnostmi jejich 
uspokojení v DSR. 
 
Plnohodnotný život a důstojnost člověka: 
 
Prožitek plnohodnotného života chápeme jako takové vnímání svého života klientem, 
které je uspokojující ve smyslu naplňování potřeb a přání ve všech oblastech, které 
klient považuje za důležité. To, že vnímání plnohodnotnosti života je plně 
v kompetenci klienta je v souladu s individuálním přístupem ke klientovi a především 
v našem sdíleném respektu k důstojnosti každého člověka. Lidskou důstojnost člověk 
má ze své podstaty, nepřichází o ni svou neschopností, svým selháním, trestným 
činem, stářím ani umíráním. Nemůže ji ztratit vůbec ničím a nikdo mu ji nemůže vzít. 
Každý má svou důstojnost pro sebe samého. 
 
Mezi dílčí cíle patří:  
 
1. Zvýšit možnost uspokojení bio-psycho-sociálních potřeb klientů DSR 
a) Začlenit dobrovolníky do péče o klienty 
b) Realizovat individuální aktivizaci a stimulaci klientů pracovníky DSR 
c) Vytvořit prostor pro setkávání a trávení volného času s rodinou, přáteli klientů i 
návštěvníků DSR 
o Vybudovat hřiště pro seniory 
o Vybudovat dětský koutek 
o Realizace Univerzity volného času 
d) Přebudovat DSR na bezbarierové zařízení 
 
2. Zvyšovat kvalitu odborných služeb v DSR 
a)   Zajistit geriatra 
b)   Zajistit pravidelnou psychologickou péči pro klienty 
c)    Vytvořit individuální vzdělávací systém zaměstnanců a odbornost a kvalitu služeb 
garantovat plánovaným vzděláváním 
d)     Aplikovat nové metody a přístupy ke klientům 
 
 
 
 
 
 
 
Podmínky pro uplatnění vlastní vůle v Domově seniorů Rudná 
Lidé jsou svobodní a rovní v důstojnosti a právech. Každý má právo na důstojné zacházení, na to aby byla 
zachována jeho čest, dobrá pověst, a aby bylo chráněno jeho jméno. Důstojnost člověka vyžaduje, aby měl každý 
člověk svobodu myšlení a názoru (Listina základních práv a svobod, Hlava 1) 
Základní pravidla: 
1. Znát klienta, jeho způsob komunikace a vyjádření vůle 
2. Vytvořit prostor pro vyjádření vůle a naslouchat vůli klienta - DSR plánuje službu společně 
s klientem 
3. Nejednat proti vůli klienta. Pokud je klientova vůle v rozporu s obecně závaznými předpisy a 
smlouvou nebo její naplnění je život či zdraví ohrožující klienta samotného, ostatní klienty či 
pracovníky, DSR na to klienta vždy upozorní. V tomto případě může DSR odmítnout naplnit 
klientovu vůli. 
4. Nabídnout více variant pro řešení dané situace v případě, že naplnění vůle klienta není 
v možnostech a kapacitách DSR 
5. Vzájemně se dohodnout na řešení, které je přijatelné pro obě strany 
Vybrané příležitosti k uplatňování vlastní vůle klienta v DSR: 
DSR plně respektuje právo na svobodu a důstojnost klienta. Život v kolektivním pobytovém zařízení s sebou však 
přináší nutnost jistého režimu a organizace. I v tomto „omezení“ se ale snažíme nacházet příležitosti pro 
individualizaci a možnost uzpůsobení dle vůle klienta. Jedná se např. o: 
 
Volba doby vstávání a uléhání 
 
Volba výběru stravy a možnost odhlášení stravy 
 
Volba lékaře 
 
Volba způsobu hospodaření s finančními prostředky 
 
Volba způsobu úhrady za pobyt 
 
Volba doby úklidu 
 
Volba koupání a denní očisty 
 
Volba účasti na kulturních či sportovních akcích v DSR i mimo něj 
 
Volba způsobu trávení volného času 
 
Volba způsobu oblékání 
 
Volba využívat služby nabízené v DSR nebo jinými institucemi sídlícími mimo DSR (kadeřnice, 
pedikérka, nákupy atd.) 
 
Oblasti, ve kterých je DSR nucen ovlivňovat vůli klientů 
 
Zdravotnické a hygienické návyky klientů – klienti musí respektovat hygienicko-
epidemiologická opatření a lékařem nařízený léčebný režim 
 
DSR je nucen jednat v případě agresivity klienta a ohrožování bezpečí klientů, zaměstnanců a 
dalších 
 
DSR je nucen jednat v případě ničení majetku DSR 
 
DSR je nucen jednat v případě kouření ve vnitřních prostorách DSR, které je z bezpečnostních 
důvodů zakázáno 
 
DSR nemůže umožnit chov zvířat, držení zbraně, nebezpečné chemikálie, hygienicky 
závadných předmětů 
Na klienty, kteří využívají služeb domovy pro seniory, veřejnost někdy pohlíží s určitým despektem. 
Pohled zvenčí je často ovlivněn tím, jakou vazbu ke klientům má ten, kdo „pozoruje a hodnotí“ – 
hodnocení rodinných příslušníků, přátel, známých bývá obvykle příznivější. DSR proto vytváří a 
uplatňuje pravidla pro ochranu osob před předsudky a negativním hodnocením, ke kterému by 
mohlo dojít v důsledku poskytování sociální služby. 
Vnímání DSR a klientů, kteří jeho služby využívají, se snažíme aktivním otevíráním zařízení 
veřejnosti (prostřednictvím programů a možností participace na aktivitách), zároveň se postoj ke 
klientům snažíme změnit za pomoci Směrnice č. 21 (Etický kodex zaměstnanců DSR, Desatero 
zaměstnance DSR) a dalších pravidel: 
 
Všichni zaměstnanci přistupují ke klientům pozitivně a tímto pozitivním přístupem jsou 
příkladem pro ostatní osoby 
 
Zaměstnanci nevytvářejí pocit závislosti klienta na sociální službě, nevyvolává soucit s ním 
 
Klienty a DSR jako celek (vztahy, prostředí ….) hodnotíme na veřejnosti kladně 
 
Zaměstnanci hodnotí především silné stránky klientovi osobnosti 
 
Způsob vyjadřování, volba slov a způsob jednání, chování a vystupování zaměstnanců 
odpovídá cílové skupině DSR 
 
V Domově seniorů Rudná mají klienti možnost navštěvovat nejrůznější zájmové aktivizační a 
terapeutické kroužky, např.:  
Ruční dílna. Je zaměřena nejen na rozvíjení kreativity, představivosti a fantazie, ale hlavně přináší 
radost a potěšení z vlastního výrobku.  
Trénink paměti. Je zaměřen na procvičování krátkodobé a dlouhodobé paměti, procvičování vizuální 
paměti, numerické paměti, slovní paměti. Dále je zaměřen na rozvíjení představivosti a kreativity 
formou zábavných her.  
Z dalších aktivit vybíráme - Divadelní kroužek, Společenské hry, Vyprávění o…, Ranní kondiční 
cvičení, Filmotéka, atd.  
V Domově seniorů od roku 2009 je zavedena aktivita Univerzita volného času, která má za cíl 
mezigenerační kontakt a rozvíjení sociálních kontaktů seniorů DSR s okolními sociálními skupinami, 
dále získávání nových poznatků a vědomostí. Univerzita není určena pouze pro klienty DSR, ale pro 
všechny občany bez věkového omezení, kteří mají chuť a zájem se něco nového dozvědět a získat 
nové kontakty. Přednášky se uskutečňují v prostorách Domova seniorů Rudná.  
Domov seniorů spolupracuje se Základní školou v Rudné na projektu „Lego herna“. Jde o projekt 
sbližování generací formou hry. Děti docházejí za seniory a společně staví ze známé stavebnice Lego. 
Děti pomáhají sobě i seniorům zlepšovat jemnou motoriku, komunikaci a lecčemu novému se naučit.  
Domov seniorů Rudná také pravidelně navštěvují děti z Mateřské školy v Rudné, které si společně se 
seniory nejen hrají, ale i vytvářejí výtvarná dílka a rukodělné výrobky.    
Domov seniorů Rudná spolupracuje s Dobrovolnickým centrem Kladno, které do Domova seniorů 
Rudná vysílá dobrovolníky, zejména na volnočasové aktivity – canisterapie, povídání se seniory. 
Domov seniorů Rudná pravidelně každý rok pořádá výroční setkání, které je určeno pro klienty, 
jejich příbuzné a přátele domova.  
Každý měsíc probíhá v DSR pravidelné narozeninové posezení pro klienty, kteří slaví v daném 
měsíci narozeniny. 
Klienti Domova seniorů Rudná mají dále možnost využívat služeb  
- 
praktického lékaře, který dochází do DSR dle ordinačních hodin  
- 
odborných lékařů např. psychiatr, neurolog, ORL, kardiolog atd., kteří dochází do DSR 
dle potřeby  
- 
kadeřnice a pedikérka, dochází do DSR 1x za měsíc nebo dle potřeby  
 
 
 
Materiálně technické vybavení Domova seniorů Rudná 
 
Skladba pokojů v celém objektu je následující: 
34 jednolůžkových pokojů se sprchou, umyvadlem a WC, 
10 dvoulůžkových pokojů s umyvadlem a WC 
1 dvoulůžkový pokoj se sprchou, umyvadlem a WC. 
Pokoje Domova seniorů Rudná jsou standardně vybaveny nábytkem a lůžkovinami, dvoulůžkové 
pokoje jsou navíc vybaveny televizorem.  
Na každém patře mají klienti k dispozici kuchyňku pro přípravu jednodušších pokrmů, knihovnu a 
místnost pro společné posezení.  
Kromě sociálních zařízení na pokojích je na každém patře prostorná koupelna vybavená vanou a 
sprchovým koutem.  
Pro klienty vyžadující náročnou komplexní péči je v domově koupelna vybavená speciální vanou a 
dalšími pomůckami.  
Pokoje mají vlastní telefonní linku s provolbou, lze se dovolat přímo na pokoj klienta.  
Ve společné jídelně je klientům k dispozici TV s DVD a videem. Televize je k dispozici i 
v odpočinkové místnosti na každém patře. 
V jídelně se pořádají společenské akce a nejrůznější vystoupení a přednášky. Společenské akce se 
pořádají i na terase u jídelny, kde je příjemné posezení.  
Kolem celého domova je upravená a udržovaná zahrada s lavičkami.  
Pokoje v přízemí mají vlastní vstup na zahradu, pokoje v patře mají balkon.  
Klientům jsou v domově k dispozici dva osobní výtahy.  
Domov seniorů Rudná je vybaven vlastní kuchyní, kde je klientům připravována strava v souladu se 
zásadami zdravé výživy. Klademe důraz na pestrost, složení a vyváženost stravy. Velká pozornost je 
věnována pitnému režimu - po celý den je klientům v jídelně a na chodbách budovy DSR k dispozici 
čerstvý čaj. Strava se podává třikrát denně - snídaně + přesnídávka, oběd + svačina, večeře. Oběd si je 
možné vybrat ze dvou variant jídel, z čehož je jedna odlehčená. Večeři si lze vybrat z varianty teplé, či 
studené. Strava je podávána ve společné jídelně, v případě nemoci, nebo jiných potíží je strava 
donášena v termoboxech na pokoj. Klienti mají možnost si stravu odhlásit.  
Praní a žehlení zajišťuje domov ve vlastní prádelně, která je vybavena pračkami, mandlem, sušičkou, 
šicím strojem a žehličkou.  
Celý objekt Domova seniorů Rudná je ústředně vytápěn plynovou kotelnou, která zajišťuje i ohřev 
vody. 
 
       
       
 
      
     
 
