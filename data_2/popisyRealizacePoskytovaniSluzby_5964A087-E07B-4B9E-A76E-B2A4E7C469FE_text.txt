1 
 
Popis realizace poskytování sociálních služeb 
v domově pro seniory 
 
 
1) Veřejný závazek 
Posláním domova pro seniory je poskytovat jak sociální, tak i zdravotní služby formou 
celoročního pobytu seniorům, kteří jsou závislí na každodenní pomoci druhé osoby. Služby 
jsou poskytovány na základě individuálních potřeb, s ohledem na podporu samostatnosti 
každého uživatele a zachování jeho důstojnosti. 
Naším cílem je: 
1. V maximální možné míře řešit nepříznivou sociální situaci uživatelů, kterou nejsou 
schopni řešit sami, za pomoci svých blízkých, za podpory místně dostupných veřejných 
služeb, ani sociální službou s nižší mírou podpory. 
2. Podpořit uživatele v maximální možné míře v samostatnosti a soběstačnosti. 
3. Pomoci udržet v maximální možné míře kontakt se svým přirozeným sociálním a 
kulturním prostředím. 
 
Cílovou skupinou jsou senioři s bydlištěm v Královéhradeckém kraji, případně s prokázanou 
vazbou na Královéhradecký kraj, zejména od 60 let věku, kteří se ocitli v nepříznivé sociální 
situaci, ať již z důvodu věku nebo zdravotního stavu, mají sníženou soběstačnost a vyžadují 
pravidelnou pomoc, kterou jim nemůže zajistit rodina ani blízké okolí ani jiné v místě dostupné 
služby. 
Přijímáme seniory, u kterých je na základě jednání před započetím poskytování služby zřejmé, 
že potřebují a chtějí využít individuálně vyjednanou, komplexní a nepřetržitou podporu 
v rozsahu nabídky služeb zařízení při řešení své nepříznivé sociální situace.  
Zásady  
Poskytujeme sociální služby, které: 
- 
zachovávají lidskou důstojnost, 
- 
vychází z individuálních potřeb, 
- 
podporují samostatnost, 
- 
nevedou k prohlubování nepříznivé sociální situace, 
- 
posilují sociální začleňování, 
- 
jsou v zájmu našich uživatelů, 
- 
dodržují lidská práva a základní svobody. 
 
 
2) Nabízené činnosti 
ubytování  - v jedno, dvou a třílůžkových pokojích na adrese Riegrova 837, 552 03 Česká 
Skalice (pokoje jsou vybaveny vlastním sociálním zařízením), a v jedno a dvoulůžkových 
pokojích na adrese Riegrova 594, 552 03 Česká Skalice (pokoje nemají vlastní sociální 
zařízení), 
stravování – v rámci vlastního stravovacího provozu zajišťujeme uživatelům celodenní 
stravování odpovídající věku, zásadám racionální výživy a potřebám dietního stravování 
v rozsahu 3 hlavních a 1 vedlejšího jídla,  
nabízíme diety – diabetickou, šetřící, redukční, 
2 
 
pomoc při zvládání běžných úkonů péče o vlastní osobu – jedná se o pomoc při oblékání a 
svlékání, pomoc při přesunu na lůžko nebo vozík, pomoc při vstávání z lůžka, uléhání apod., 
(pomoc vždy vychází z individuálních potřeb uživatele), 
pomoc při osobní hygieně nebo poskytnutí podmínek pro osobní hygienu – jedná se o 
pomoc při úkonech osobní hygieny, pomoc při základní péči o vlasy a nehty apod.,  
zprostředkování kontaktu se společenským prostředím – pomůžeme vám např. při zajištění 
denního tisku, možnosti využití televize, telefonu a dalších dostupných veřejných služeb 
(pedikúra, kadeřnice apod.), 
sociálně terapeutické činnosti – nabízíme např. komunikaci s prvky bazální stimulace, 
nácviky paměti, posezení se zpíváním, vzpomínání nebo účast na bohoslužbách, 
aktivizační činnosti – v rámci těchto činností pořádáme klubové posezení u kávy, práci ve 
výtvarné dílně nebo filmový klub,  
pomoc při uplatňování práv, oprávněných zájmů a při obstarávání osobních záležitostí – 
jedná se o pomoc při komunikaci s úřady (notář, matrika, vyřizování příspěvku na péči, podpora 
při řešení stížností apod.). 
 
Průběh poskytování sociální služby je individuálně plánován s ohledem na schopnosti, 
dovednosti a potenciální možnosti uživatele tak, aby sociální služba byla podporou směřující 
k maximální možné míře samostatnosti a nezávislosti uživatele.  
 
3) Jednání se zájemcem o službu 
K poskytování sociální služby je třeba vyplnit formulář Žádost o poskytování sociální služby a 
Vyjádření lékaře (vyplní ošetřující lékař). Tyto formuláře si může zájemce vyzvednout osobně 
v našem zařízení v kanceláři sociální pracovnice, nebo si je může stáhnout z našich webových 
stránek. Vyplněné formuláře stačí zaslat na naši adresu nebo je donést do zařízení osobně. Po 
jejich doručení do zařízení je zájemce sociální pracovnicí zpravidla telefonicky kontaktován a 
je domluven termín návštěvy u zájemce (tzv. sociální šetření). V rámci sociálního šetření sdělí 
sociální pracovnice zájemci další postup a seznámí ho se všemi podmínkami poskytování 
služby. Cílem jednání je zjistit, co zájemce od služby očekává, v čem mu služba může pomoci 
při řešení jeho nepříznivé sociální situace. Zájemce si může určit další osoby, které si přeje mít 
u tohoto jednání. Následně je na základě získaných informací rozhodnuto o vyřízení žádosti.  
Zájemci je pak písemně oznámeno, jak bude s jeho žádostí naloženo (zařazení do pořadníku 
zájemců o službu, zamítnutí). V případě odmítnutí zájemce nabídne sociální pracovnice pomoc 
při řešení jeho nepříznivé situace. 
 
4) Uzavírání smlouvy o poskytování sociální služby 
V případě uvolnění vhodného místa sociální pracovnice kontaktuje zájemce z pořadníku a 
domluví termín návštěvy u zájemce (sociální šetření před nástupem do zařízení). Zájemce si 
může určit další osoby, které si přeje mít u tohoto jednání. V rámci jednání předá sociální 
pracovnice potřebné informace, dokumenty a dojedná se zájemcem konkrétní podmínky 
poskytování sociální služby, které jsou následně zaznamenány v písemné smlouvě o poskytnutí 
sociální služby. Nejdéle v den zahájení poskytování sociální služby je uzavřena s uživatelem 
písemná smlouva o poskytnutí sociální služby. 
 
 
3 
 
5) Stížnosti 
Uživatel si může stěžovat na kvalitu nebo způsob poskytování sociální služby, a to písemně, 
ústně, telefonicky, prostřednictvím emailu řediteli nebo jakémukoli vedoucímu pracovníkovi 
nebo anonymně do schránek umístěných v 1.NP obou budov. Uživatel si může zvolit pro podání 
stížnosti zástupce (rodina, pracovník zařízení, ke kterému má důvěru apod.). V případě 
nespokojenosti s vyřízením stížnosti se může uživatel obrátit na zřizovatele zařízení 
(Královéhradecký kraj) nebo např. na Veřejného ochránce práv. Před nástupem do zařízení je 
uživatel seznámen s pravidly pro podávání a vyřizování stížností. 
 
6) Prostředí, ve kterém je služba poskytována 
Domov pro seniory v České Skalici poskytuje svým uživatelům pobytové služby ve dvou 
budovách. V budově na adrese Riegrova 837, 552 03 Česká Skalice s kapacitou 94 lůžek. 
Pokoje jsou zde vybaveny vlastním sociálním zařízením, signalizačním dorozumívacím 
zařízením, dále telefony a výstupem pro připojení TV přijímače a rádia. V budově na adrese 
Riegrova 594, 552 03 Česká Skalice s kapacitou 12 lůžek. Pokoje jsou rovněž vybaveny 
signalizačním dorozumívacím zařízením, výstupem pro připojení TV přijímače a rádia, ale 
nemají vlastní sociální zařízení. 
Obě budovy mají na jednotlivých podlažích respiria vybavená sedacími soupravami a 
televizory, které slouží uživatelům zařízení. Dále zde mají uživatelé k dispozici čajové 
kuchyňky vybavené varnými konvicemi, mikrovlnnými troubami a lednicemi. 
Celý areál leží v klidné části na okraji města. Budovy a bezprostřední okolí budov je řešeno 
bezbariérově. 
V budově na adrese Riegrova 837, 552 03 Česká Skalice je v suterénu velký společenský sál, 
kde probíhají kulturní a sportovní akce. Dále je zde také kaple, kde se konají pravidelné 
bohoslužby. Uživatelé mohou využít služeb kadeřnictví, pedikúry či kantýny. V případě 
potřeby je zajištěna rehabilitační péče (laser, magnetoterapie, elektroléčba, vodoléčba).  
 
7) Další informace 
Více informací naleznete na našich webových stránkách www.domovynatresnovce.cz nebo 
vám je přímo v zařízení předá sociální pracovnice, případně ředitelka zařízení. 
 
 
 
V České Skalici dne 28.5.2024 
Zpracovala Martina Panenková, sociální pracovnice 
 
 
 
 
 
 
 
  
