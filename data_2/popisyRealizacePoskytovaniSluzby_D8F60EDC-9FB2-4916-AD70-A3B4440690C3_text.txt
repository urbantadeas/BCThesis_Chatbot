1 
 
Popis realizace poskytování sociálních služeb 
Bethesda – domov pro seniory (ID: 8779788) 
Stoliňská 41c/2510, 193 00 Praha 9 – Horní Počernice 
 
Název poskytovatele: Diakonie Církve bratrské, Koněvova 151/24, 130 00 Praha 3, IČO: 45250855 
Druh služby: domov pro seniory 
Forma služby: pobytová 
 
1. Cílová skupina 
Naší cílovou skupinou jsou senioři nad 65 let, kteří z důvodu snížené soběstačnosti, mobility a celkově 
zhoršeného stavu nemohou dále pobývat ve svém přirozeném sociálním prostředí, protože jejich 
situace vyžaduje pravidelnou pomoc jiné fyzické osoby. 
 
2. Jednání se zájemcem o službu, vstup uživatele do služby 
Při prvním kontaktu je zájemce informován o typu zařízení a možnostech služby. Je důležité, aby si 
podle podaných informací udělal představu o tom, co může od poskytované služby očekávat a zda 
bude jeho očekáváním a potřebám dostačovat. Informace jsou podávány způsobem, aby zájemce o 
službu sdělení co nejvíce porozuměl. Též si může prohlédnout Domov a je seznámen s jeho 
prostorami. Většinou přichází v doprovodu osoby blízké. 
Žádost k přijetí do Domova se podává písemně na formuláři s podpisem žadatele, případně jeho 
zákonným opatrovníkem, součástí žádosti je vyjádření lékaře o zdravotním stavu žadatele. 
Formuláře jsou dostupné v kanceláři Domova nebo na jeho webových stránkách v sekci Dokumenty. 
Žádosti o přijetí do Domova shromažďuje sociální pracovník, který je zařazuje do pořadníku žadatelů 
dle naléhavosti a aktuální potřebnosti žadatele, kterou posoudí vedoucí pracovníci Domova při přijetí 
žádosti. 
 
Po uvolnění místa v Domově je z pořadníku vybrán žadatel podle kritérií, zejména podle aktuální 
potřebnosti a typu uvolněného místa (jednolůžkový nebo dvoulůžkový pokoj, s respektem ke 
stávajícímu klientovi). 
Pokud žadatel souhlasí s dostupnými podmínkami poskytované služby, jsou s ním projednány 
konkrétní náležitosti Smlouvy, je mu předán Domovní řád a je dohodnut den nástupu. Nejpozději 
v den nástupu je podepsána Smlouva o poskytování sociální služby. 
Nový klient je umístěn v předem dohodnutém pokoji. 
Pokoj má základní vybavení: polohovací postel, noční stolek, stůl, křeslo, podnožku, kuchyňskou linku 
a hygienické zázemí se sprchovým koutem a WC. Pokoje lze dovybavit vlastním menším nábytkem a 
oblíbenými předměty. 
 
Oboustranně platí tříměsíční zkušební lhůta. Klíčový pracovník ve spolupráci s týmem v té době 
zpracovává Individuální plán klienta, ve kterém se konkretizuje rozsah služeb. Zkušební doba je 
stanovena i pro případ, že by se vyskytly skutečnosti ve zdravotním stavu klienta, dosud Domovu 
neznámé, které by bránily jeho pobytu v Domově. Stejně tak klient může zkušební dobu využít k tomu, 
aby posoudil, zda poskytované služby naplňují jeho očekávání. 
 
2 
 
3. Podrobný popis realizace služby 
Dlouhodobé ubytování: 
 
Ubytování je poskytováno v jednolůžkových a dvoulůžkových pokojích s vlastním hygienickým 
zázemím.  
 
Základními službami spojenými s ubytováním jsou: denní úklid (úklidová firma), praní prádla 
(smluvní prádelna). 
 
Budova Domova je situována do krásného prostředí rozlehlé zahrady s altánem a jezírkem, což 
láká k příjemným procházkám a posezení klientů i jejich návštěv. 
 
Celodenní stravování: 
 
Nabízíme standardní stravování 5x denně (snídaně, dopolední svačina, oběd, odpolední 
svačina, večeře, u diabetiků 2. večeře).  
 
Stravu je možné konzumovat ve společné jídelně nebo na pokojích. 
 
Zajišťujeme základní diety dle přání klientů, popř. dle zdravotních požadavků.  
 
Snažíme se přizpůsobit stravu klientům se specifickými požadavky (náhrada vepřového masa 
apod.). 
 
Podpora či dopomoc při zvládání běžných úkonů sebeobsluhy:  
 
péče o pokoj (úklid osobních věcí a povrchů, péče o osobní prádlo);  
 
dopomoc při stravování (donáška jídla na pokoj, podávání stravy a tekutin);  
 
dopomoc při hygieně (denní a večerní hygiena, péče o chrup, o nehty a vlasy); 
 
dopomoc při výměně inkontinenčních pomůcek, dopomoc s použitím WC;  
 
dopomoc při oblékání a svlékání, úprava zevnějšku; 
 
dopomoc při změně polohy na lůžku; 
 
podpora při chůzi, přemísťování z lůžka do křesla, na invalidní vozík, doprovod apod.  
 
Zajištění pravidelné lékařské péče: 
 
Min. jednou týdně dochází do Domova praktický lékař, min. jednou měsíčně psychiatr; 
 
probíhá spolupráce s odbornými ambulantními lékaři (neurolog, diabetolog, internista), ke 
kterým zajišťujeme doprovod i dopravu. 
 
Ošetřovatelská péče:  
 
Odvíjí se od potřebnosti klienta – vykonává ji zdravotní sestra na základě indikace lékaře 
(podávání léků, aplikace injekcí, převazy ran a kožních defektů, bandáže DK, kontrola 
fyziologických funkcí, vyhodnocování změny zdravotního stavu, další sesterské úkony dle 
ordinace lékaře);  
 
individuální podpora psychické pohody; 
 
používání nejmodernějších metod hojení ran s velmi dobrým výsledným efektem. 
 
Rehabilitační péče:  
 
Odvíjí se od aktuálních možností Domova a potřebnosti klienta; 
 
ošetřovatelská rehabilitace je prováděna zdravotní sestrou;  
 
odbornou rehabilitaci provádí fyzioterapeut.  
 
3 
 
Organizace a zajištění kulturního vyžití:  
 
Jedná se o zájmové a aktivizační činnosti jako např. individuální i skupinová paměťová 
cvičení, skupinová cvičení s míčem, pečení moučníků, výlety, besedy, promítání filmů, 
reminiscenční rozhovory aj. 
 
Probíhají dle přání a zájmu klientů (aktivity se přizpůsobují schopnostem a možnostem 
klientů) a dle klimatických podmínek (aktivity se odehrávají na zahradě, v altánu nebo na 
terase atd.). 
 
Duchovní péče:  
 
Bohoslužby, ranní chvilky, rozhovory s pastoračním pracovníkem – pastorační pracovník je 
přítomen 2 dny v týdnu a je svou službou k dispozici klientům i zaměstnancům (zaměstnanci 
zároveň 3x ročně využívají služeb supervizora).  
 
Ranní chvilky k zamyšlení a modlitbě probíhají ve všední den a bohoslužby se konají 2x týdně 
v prostorách Domova. 
 
Pomoc při zajišťování dalších služeb externisty:  
 
Kadeřnice, pedikérka, masér. 
 
Klientům zprostředkováváme služby kadeřnice (máme vlastní místnost k tomu určenou), 
služby maséra lze poskytovat na profesionálním masérském lehátku v rehabilitační místnosti. 
 
Základní sociální poradenství: 
 
Každému zájemci rádi poskytneme poradenství v jeho tíživé sociální situaci, informace o našem 
Domově, dalších zařízeních sociálních služeb nebo zprostředkujeme odbornou sociální pomoc. 
 
Podpora a dopomoc s vyřizováním osobních záležitostí (úřady, pošta, banka, městský úřad, 
nakupování apod.) a při uplatňování práv a oprávněních zájmů. Můžeme být nápomocni nebo 
se stát prostředníkem při vyřizování osobních dokladů, průkazů ZTP, zprostředkování notáře, 
jednání se zdravotní pojišťovnou, úřady, soudy aj. 
 
Jednáme vždy v zájmu klienta. 
 
Podpora upevňování vztahů:  
 
s rodinou a udržování vztahů s vnějším sociálním prostředím.  
 
Snažíme se o spolupráci s rodinou klienta, udržování dobrých vztahů, podporu rodinných a 
přátelských vztahů klientů. 
 
4. Metody práce 
Denní aktivity 
Klienty šetrně a systematicky vedeme k tomu, aby zachovávali určitý denní rytmus a aby se podíleli na 
činnostech takovým způsobem, který bude respektovat jejich přání a potřeby, ale který bude také co 
nejvíce podporovat udržení jejich soběstačnosti. 
Přirozeným rytmem dne je: 
 
hygiena (ranní a večerní, oblékání, úprava);  
 
doba jídel (snídaně, svačina, oběd, svačina, večeře), je možné stravování ve společné jídelně 
nebo u stolu, příp. na lůžku na pokojích klientů; 
 
program a druh činností – aktivizační činnosti, rehabilitace, nácvik soběstačnosti; 
4 
 
 
doba spánku – respektujeme přání klientů ohledně buzení, odpolední odpočinek po obědě 
(individuálně dle zvyklostí klientů), zajištění klidného prostředí pro noční spánek. 
 
Individuální plánování: 
 
Každý klient má svého klíčového pracovníka, který ho provází životem v Domově, navazuje 
s ním důvěrný vztah, poznává jeho životní příběh, spolupracuje s rodinou; 
 
s každým klientem je po jeho nástupu vypracováván plán rozsahu a nastavení služeb, které 
vycházejí z klientových potřeb a přání, tento plán je průběžně doplňován. 
 
Individualizované aktivity: 
 
Individualizované aktivity nabízíme klientům, kteří dle zdravotního stavu potřebují 
individualizovanou péči (např. ve fázi rozvinuté demence). Mohou se podílet na denních 
aktivitách, ale jsou častěji a dříve unaveni. Provázíme je časem jejich bdělosti. Nabízíme pestré, 
ale jednoduché činnosti, snažíme se je vést k sebeobsluze. 
 
Aktivity jsou voleny tak, aby se podporovala samostatnost klientů a aktivní přístup při řešení 
situací, které během života v Domově nastávají. Chceme se vyvarovat toho, aby klienti byli 
pouhými příjemci služeb, naopak chceme, aby byli sami aktivní a mohli ovlivnit nabízené služby 
tak, aby jim život zpříjemňovaly a usnadňovaly. 
 
Orientace v čase: 
 
Používáme hodiny a kalendář na viditelném místě – jaký je den a kolikátého, jaký je měsíc a 
rok, jaké je roční období, jasné nápisy, barevná označení atd. Kalendář je vyvěšen na 
frekventovaném místě ve 3. patře. 
 
Daný den si připomínáme formou paměťového cvičení (orientace v čase, prostoru, identifikace 
společenského dění ve světě formou kvízu). 
 
Validace: 
 
Úcta k člověku, přijetí a respekt jeho tématu v rozhovoru. 
 
Kognitivní trénink: 
 
Kognitivní trénink je jedno z forem aktivizace, důraz klademe na atmosféru důvěry, vhodné 
zadání, zpětnou vazbu a ocenění klienta. 
 
Používáme zejména cvičení využívající dlouhodobou paměť, která je u klientů relativně dlouho 
zachována, takže dosáhneme snáze úspěchu, pokud hledáme hlavní města jednotlivých zemí 
a podobně. 
 
Reminiscence: 
 
Reminiscence by měla být příjemným zážitkem a podporou lidské důstojnosti pro klienty 
(včetně klientů s demencí). 
 
Využíváme vzpomínek – pomůckou jsou oblíbené dobové předměty, fotografie, které si klient 
přinese s sebou do Domova; 
 
společně s klientem vzpomínáme na věci pro něj důležité, vhodná je spolupráce s rodinou, jež 
nám poskytne důležité informace o životě klienta, životní příběh, popř. zajistí staré fotografie, 
oblíbené předměty atd.; 
 
reminiscence nám napomáhá v komunikaci s klientem; 
5 
 
 
v rámci reminiscence se vracíme s klientem do jeho mládí a dospělosti; 
 
reminiscenci používáme individuálně nebo ve skupinkách, kdy se hovoří o škole, vojně, práci, 
prvních láskách apod. Pro tato setkání je důležitá znalost života účastníků setkání, abychom 
nenarazili na bolestná či nepříjemná témata. 
 
Denní stereotyp při práci s klientem s demencí: 
 
Jedná se o dodržení postupů, které každému klientovi s demencí individuálně vyhovují, a 
návodů, jak je zvyklý jednotlivé aktivity vykonávat (viz mapování dne). Tento popis zahrnuje co 
má klient rád a co nemá rád, jaký je jeho denní rytmus apod.  
 
Tímto předcházíme zbytečným problémům, které se mohou projevit formou agresivity, 
neklidu, bloudění atd. 
 
Kinezioterapie: 
 
Kinezioterapie přispívá k udržení svalové síly a stability, ale je i dobrou prevencí problémového 
chování. 
 
Zařazujeme do denního rytmu různá cvičení, zejména v sedě na židlích, vycházky aj. Vždy jsou 
předvedena a komentována slovním doprovodem. 
 
Canisterapie: 
 
Jedná se o osvědčenou metodu kontaktu zvířete s člověkem, která vede k navození příjemných 
pocitů a celkovému zklidnění, vedle pozitivních psychických účinků přispívá canisterapie i 
k udržení stabilního zdravotního stavu. 
 
Zajišťujeme pravidelné návštěvy terapeutického psa a jeho majitelky u klientů, kteří reagují 
velmi pozitivně a na další návštěvu se těší.  
 
5. Vyřizování stížností 
Uživatelé sociální služby Domova mají právo podat stížnost na kvalitu nebo způsob poskytování sociální 
služby, aniž by tím byli jakýmkoliv způsobem ohroženi. 
Formy podání stížnosti:  
 
ústní;  
 
písemná – písemná stížnost může být podána i anonymně, bez podpisu stěžovatele, pomocí 
elektronické pošty, telefonicky. 
V prostoru Domova je umístěna v jídelně schránka, do které lze vkládat připomínky, podněty, stížnosti, 
tato schránka je přístupná i lidem na invalidním vozíku. Může se stát, že ten, kdo si stěžuje, se obrátí 
přímo na kteréhokoliv ze zaměstnanců. Ten je povinen tuto stížnost přijmout. 
Klienti jsou o možnosti si stěžovat informováni již při jednání se zájemcem o službu, dále klíčovými 
pracovníky ve stanovených intervalech, provádí se záznam v IP dokumentu, že klient byl s touto 
možností opakovaně seznámen. 
Stížnosti jsou vyřizovány písemně a jsou evidovány v knize stížností, která je vedena u sociální 
pracovnice. Lhůta na vyřízení stížností činí 30 dnů od jejího přijetí. Stížnost je vždy řešena komplexně, 
v celém rozsahu, včetně opatření k odstranění příčin, nikdy nesmí narušit vztahy mezi účastníky, je 
dodržována zásada mlčenlivosti. Vyrozumění o vyřízení stížnosti je vždy písemné. 
Celou problematiku řeší podrobně SQSS č. 7 včetně příloh. 
 
6 
 
6. Ukončení služby 
Poskytovatel a klient mohou ukončit Smlouvu o poskytování sociálních služeb dohodou. Klient může 
Smlouvu vypovědět písemně bez udání důvodu, výpovědní lhůta činí 30 dní a počíná plynout 
následujícího dne po doručení výpovědi. 
 
Poskytovatel může Smlouvu vypovědět z těchto důvodů: 
a) Jestliže klient hrubě porušuje své povinnosti vyplývající ze Smlouvy (za takové porušení se 
považuje zejména:  
 
zamlčení výše příjmu nebo jeho změn při snížení úhrady; 
 
nezaplacení úhrady, byl-li k tomu klient povinen;  
 
jestliže klient i po opětovném upozornění poruší povinnosti, které vyplývají z pravidel 
Domova. 
b) V případě zániku zařízení poskytovatele. 
c) V případě, že klient službu nevyužívá. 
d) Ze zdravotních důvodů, kdy Domov nemůže nadále dlouhodobě poskytnout svému klientovi 
odpovídající lékařskou a zdravotnickou péči a není předpoklad, že zdravotní stav klienta se 
natolik zlepší, že bude moci opět pobývat v sociálním zařízení, a proto bude pro něj vhodnější 
pobyt v jiném specializovaném zařízení. O tomto důvodu rozhodne ošetřující lékař, jehož 
vyjádření je konzultováno s klientem i jeho příbuznými. Domov je vždy nápomocen při hledání 
vhodnějšího zařízení. Dlouhodobý pobyt klienta v nemocnici a ve zdravotnických zařízeních 
není důvodem k ukončení pobytu v Domově. 
e) V případě úmrtí klienta. Tato skutečnost je neprodleně oznámena nejbližším příbuzným, kteří 
jsou uvedeni v sociálním spisu. Dále je postupováno podle domluvy s rodinou. V případě, že 
klient nemá žádné příbuzné, zajišťuje potřebné náležitosti Domov. 
 
Výpovědní lhůta pro výpověď danou poskytovatelem činí dva měsíce a počíná plynout prvním dnem 
kalendářního měsíce následujícího po kalendářním měsíci, v němž byla tato výpověď klientovi 
doručena. 
 
7. Úhrada za služby 
Úhrada za pobyt je stanovena v souladu se zákonem č. 108/2006 Sb. a prováděcí vyhláškou č. 505/2006 
Sb., § 2a) a b). Celková úhrada se skládá z úhrady za celodenní stravu, úhrady za ubytování, úhrady za 
fakultativní služby a z příspěvku na péči: 
 
Popis úhrady 
Úhrada 
1. úhrada za celodenní stravu 
160,- Kč/den 
2. úhrada za ubytování 
190,- Kč/den ve dvoulůžkovém pokoji 
210,- Kč/den v jednolůžkovém pokoji 
3. úhrada za fakultativní služby 
viz tabulka fakultativních služeb 
4. příspěvek na péči 
Klientům, kteří potřebují péči druhé osoby, přiznává stát sociální 
dávku příspěvek na péči. Výše příspěvku záleží na stupni závislosti 
neboli potřeby pomoci druhé osoby a pohybuje se mezi 880 Kč až 
13 200 Kč měsíčně. Tato částka náleží ze zákona přímo Domovu. 
7 
 
Úhrada za fakultativní služby: 
 
Popis fakultativní služby 
Úhrada 
doprovod klienta mimo areál Domova 
100,- Kč/hod. 
doprava k lékaři 
10,- Kč/1 km 
internet 
100,- Kč/měsíc 
paušální poplatek za TV 
135,- Kč/měsíc 
elektrospotřebič na pokoji (1 ks a více) 
40,- Kč/měsíc 
lednice na pokoji 
100,- Kč/měsíc 
výlety a kulturní akce 
poměrná část z ceny akce 
soukromé telefonní hovory 
dle provolaných minut a ceníku 
kopírování 
2,- Kč/A4 
 
 
8. Prostory, materiální a technické vybavení 
Vlastníkem nemovitosti je Diakonie Církve bratrské. Budova byla otevřena v roce 2003. Dům je 
bezbariérový, má dva výtahy, všechny pokoje mají vlastní balkony.  
Klienti mají k dispozici 11 jedno- a 11 dvoulůžkových pokojů, pokoje mají rozlohu 19-22 m2 a jsou 
vybaveny vlastní kuchyňskou linkou. Na pokojích jsou k dispozici telefony i signalizační zařízení. 
Místnosti jsou vybaveny nábytkem určeným pro zdravotnická a sociální zařízení. Nábytek je 
omyvatelný, postele polohovatelné. Podlahy jsou z PVC, v prostorách příslušenství jsou protiskluzové.  
V přízemí Domova se nachází jídelna, kanceláře vedení Domova a sociální pracovnice, správce budovy 
a pastoračního pracovníka. Dále společenská a ergoterapeutická místnost, přípravna a výdejna stravy, 
malá prádelna pro obyvatele Domova s pračkou a možností žehlení prádla, zázemí pro kadeřnici, šatna 
pro zaměstnance, WC pro návštěvy, recepce a vstupní prostor. 
 
 
Zpracovala: Mgr. Ivana Reicholdová 
Aktualizace: 25. 7. 2017 
 
