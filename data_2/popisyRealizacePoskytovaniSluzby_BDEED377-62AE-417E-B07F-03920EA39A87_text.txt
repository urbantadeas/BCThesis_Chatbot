 
Popis realizace poskytování sociální služby  
k registraci sociální služby v souladu s § 79 zákona 108/2006 Sb., o sociálních službách, ve znění 
pozdějších předpisů 
 
                                   Platnost od: 1. 1. 2024 
 
Název poskytovatele 
Domov u rybníka Víceměřice, příspěvková organizace 
Název služby 
Domov pro seniory 
§ 
§ 49 zákona č. 108/2006 Sb., o sociálních službách 
Kapacita 
33 lůžek 
Působnost služby 
Víceměřice 
1. Veřejný závazek 
a. Poslání  
Posláním Domova pro seniory je poskytovat celoroční pobytovou službu osobám, které už nadále 
nemohou žít z důvodu věku, zhoršenému zdravotnímu stavu nebo z důvodu nepříznivé sociální 
situace ve svém přirozeném prostředí a vyžadují pravidelnou pomoc jiné osoby, přičemž podpora a 
pomoc je nutná v rozsahu, kterou jim není schopna zajistit rodina ani jiný typ sociální služby. 
 
 
b. Cíle 
Cíle poskytované sociální služby: 
 individuálně přistupovat k potřebám a schopnostem každého uživatele s ohledem na jeho 
životní zvyklosti, 
 zapojení uživatele do běžného života,  
 podporovat a pomáhat uživateli v soběstačnosti, udržovat a rozvíjet jeho dovednosti a 
schopnosti, 
 podporovat uživatele v udržení kontaktu s běžným životem a zachování přirozených vztahů 
s rodinou, příbuznými, známými a okolím, 
 zajistit důstojné a bezpečné prostředí, 
 důstojně doprovázet uživatele v posledních chvílích života, 
 udržovat aktualizované všechny potřebné a používané dokumenty, 
 zkvalitnit sociální službu snížením počtu uživatelů ve vícelůžkových pokojích na jedno a 
dvoulůžkové pokoje, 
 vzdělávat pracovníky. 
 
c. Cílová skupina (okruh osob, pro které je služba určena a pro které určena není) 
Cílová skupina: senioři 
Věková struktura: mladší senioři (65-80 let) 
                        starší senioři (nad 80 let) 
Okruh osob, kterým je služba určena 
Cílovou skupinu tvoří osoby od 65 let se sníženou soběstačností z důvodu věku, jejichž nepříznivá 
životní situace vyžaduje pravidelnou pomoc jiné fyzické osoby a nepříznivou životní situaci nelze 
řešit jinou sociální službou. 
 
 
d. Zásady poskytování sociální služby 
Zásady poskytování sociální služby: 
 diskrétnost a důstojnost – zachování důvěrných informací o uživateli (mlčenlivost), 
 respektovat individuální potřeby uživatele (možnost volby, dodržování základních lidských 
práv a svobod),  
 podporovat schopnosti a soběstačnost uživatele, 
 smysluplnost volnočasových aktivit, 
 přistupovat k uživatelům jako k rovnocenným partnerům, 
 lidský přístup a týmová spolupráce. 
 
2. Jednání se zájemcem o službu, vstup uživatele do služby 
Jednání se zájemcem o poskytování sociální služby vnímáme jako proces, který umožňuje 
vzájemné setkávání, informování a vyjednávání mezi zájemcem o službu a poskytovatelem. 
 
Jednání se zájemcem probíhá různými fázemi: 
1. Prvotní kontakt 
Poskytnutí prvotních informací o poskytované sociální službě využívá zájemce, osoba blízká, 
pečující, opatrovník, či jiná osoba. Při prvním kontaktu zájemce zjišťuje informace o poskytované 
službě, na základě kterých se poté rozhoduje, zda sociální službu využije a o poskytování sociální 
služby požádá, či nikoli. 
Informace sdělované a získávané mají následující obsah: 
 možnosti a podmínky sociální služby (ubytování, stravování, rozsah poskytované péče, 
zdravotní a ošetřovatelská péče, výše úhrady za poskytované služby a způsob jejího 
placení, individuální plánování, fakultativní činnosti, aktivizační činnosti, stížnosti, 
možnost návštěv, podmínky přijetí a ukončení pobytu) 
 požadavky a očekávání zájemce, které by s ohledem na jeho možnosti a schopnosti bylo 
možné realizovat prostřednictvím sociální služby 
 řešení nepříznivé sociální situace prostřednictvím sociální služby. 
 
Podání prvotních informací o poskytované službě mohou být podány: 
 telefonicky, 
 emailem, 
 osobním setkáním. 
 
Veřejně dostupné informace o sociální službě: 
 webové stránky Domova www.domovurybnika.cz 
 informační leták, 
 registr poskytovatelů sociálních služeb, 
 články v tisku. 
 
2. Podání žádosti a posudku o zdravotním stavu žadatele 
Zájemce může projevit zájem o podání žádosti již při prvotním kontaktu, někdy k rozhodnutí podat 
žádost dospěje až po získání potřebných informací či při nečekaném zvratu ve zdravotní či sociální 
situaci. 
Žádost o poskytování sociální služby (dále žádost) - jednoduchý formulář zaměřený na nezbytně 
nutné informace o zájemci. Žádost musí být vyplněna pravdivě na originálním formuláři 
organizace. 
Žádost je dostupná: 
 v kanceláři sociálních pracovnic, 
 na webových stránkách Domova, 
 zasláním na elektronickou poštu zájemce, 
 zasláním poštou na adresu pobytu zájemce. 
Nedílnou součástí žádosti je posudek o zdravotním stavu žadatele, kterým předává praktický či 
ošetřující lékař informace o zdravotním stavu nutné k vyhodnocení souladu žadatele s cílovou 
skupinou Domova pro seniory. 
 
3. Sociální šetření 
Vedoucí sociálního úseku telefonicky, písemně dohodne s žadatelem, s osobou blízkou či 
opatrovníkem termín a místo prvního sociálního šetření.  
Cílem sociálního šetření je doplnění a získání dalších potřebných informací o žadateli (poznání 
potřeb žadatele, zjištění jeho očekávání, získání informací o tom, jak se dostal do nepříznivé 
sociální situace). Doplnění, vysvětlení nebo zopakování prvotních informací o poskytování sociální 
služby žadateli předaných v rámci prvotního kontaktu. 
Jednání s žadatelem musí být srozumitelné a jasné pro obě budoucí smluvní strany. V průběhu 
jednání se zájemcem sociální pracovníci zjišťují schopnost zájemce projevit vlastní vůli a způsob 
projevu této vůle. 
 
4. Výstup z jednání se zájemcem o sociální službu 
Posouzení souladu žadatele s cílovou skupinou a vyloučení případných kontraindikací pro uzavření 
smlouvy je kompetencí multidisciplinárního týmu. Multidisciplinární tým posoudí, odpovídají-li 
potřeby a očekávání žadatele cílové skupině, zda s žadatelem může být uzavřena smlouva nebo 
musí-li být uzavření smlouvy odmítnuto. 
 
Důvody pro odmítnutí žadatele o sociální službu uvedené v § 91 odst. 3 zákona o sociálních 
službách č. 108/2006 Sb., kdy: 
a) poskytovatel neposkytuje sociální službu, o kterou osoba žádá, a to i s ohledem na vymezení 
okruhu osob v registru poskytovatelů sociálních služeb, 
b) poskytovatel nemá dostatečnou kapacitu k poskytnutí sociální služby, o kterou osoba žádá, 
c) zdravotní stav osoby, která žádá o poskytnutí pobytové sociální služby, vylučuje poskytnutí 
takové sociální služby, tyto zdravotní stavy stanoví prováděcí vyhláška (§ 36 vyhlášky 505/2006 
Sb.): 
 zdravotní stav osoby vyžaduje poskytnutí ústavní péče ve zdravotnickém zařízení, 
 osoba není schopna pobytu v zařízení sociálních služeb z důvodu akutní infekční 
nemoci, 
 chování osoby by z důvodu duševní poruchy závažným způsobem narušovalo 
kolektivní soužití, to neplatí, jde-li o poskytnutí sociální služby v domově se 
zvláštním režimem. 
d) osobě, která žádá o poskytnutí sociální služby, vypověděl poskytovatel v době kratší než 6 
měsíců před touto žádostí smlouvu o poskytnutí téže sociální služby z důvodu porušování 
povinností vyplývajících ze smlouvy. 
 
Vstup uživatele do služby 
Po splnění podmínek přijetí je žadatel o službu vyzván k nástupu (po vzájemné domluvě a 
s časovým předstihem). Doporučený seznam osobních věcí a dokladů, které jsou potřebné 
k pobytu, jsou s žadatelem projednány při sociálním šetření. V den nástupu je s žadatelem 
uzavřena Smlouva o poskytování sociální služby a vyplněny potřebné formuláře a související 
dokumenty. Sociální pracovnice uživatele odvede na DS, kde je seznámen s vedoucí DS, svým 
klíčovým pracovníkem. Dále je seznámen s prostředím DS, se svým spolubydlícím a personálem 
DS. 
 
 
 
3. Popis služby 
a. Naplnění základních činností ze zákona 
Domov pro seniory zajišťuje tyto základní činnosti (v souladu s § 49 zákona č. 108/2006 Sb. a  
§ 15 vyhlášky č. 505/2006 Sb.): 
 poskytnutí ubytování (součástí ubytování je i poskytnutí úklidu, praní a drobné úpravy 
ložního a osobního prádla, žehlení), 
 poskytnutí stravy (celodenní strava v souladu se zásadami správné výživy s ohledem na věk 
a podle stravovacích jednotek), 
 pomoc při zvládání běžných úkonů péče o vlastní osobu (pomoc při oblékání a svlékaní, 
pomoc při přesunu na lůžko nebo vozík, pomoc při vstávání z lůžka, uléhání a změně 
poloh, pomoc při podávání jídla a pití, pomoc při prostorové orientaci, samostatném 
pohybu ve vnitřním i vnějším prostoru), 
 pomoc při osobní hygieně nebo poskytnutí podmínek pro osobní hygienu (pomoc při 
úkonech osobní hygieny, pomoc při základní péči o vlasy a nehty, holení, pomoc při použití 
toalety), 
 zprostředkování kontaktu se společenským prostředím (podpora a pomoc při využívání 
běžně dostupných služeb a informačních zdrojů, pomoc při udržení kontaktu s rodinou, 
pomoc při aktivitách podporujících sociální začleňování osob), 
 sociálně terapeutické činnosti (trénování paměti, ruční práce, pohybové aktivity…), 
 aktivizační činnosti (volnočasové a zájmové aktivity, rozvíjení zájmů a koníčků, činnosti 
podporující upevňování motorických, psychických a sociálních schopností a dovedností), 
 pomoc při uplatňování práv, oprávněných zájmů a při obstarávání osobních záležitostí 
(pomoc při vyřizování jejich osobních záležitostí). 
 
 
b. Pravidla poskytování služby (obsažená v domácích řádech a dalších 
předpisech, omezení vyplývající z charakteru služby) 
Základní pravidla poskytování služby v Domově u rybníka Víceměřice, příspěvková organizace 
obsahuje Domovní řád. S Domovním řádem jsou uživatelé seznamováni ještě před nástupem do 
zařízení, v průběhu pobytu jej mají k dispozici na DS. Domovní řád obsahuje základní ustanovení, 
popis nástupu a ukončení pobytu v zařízení, ubytování, úschovy a evidence cenných věcí, 
přihlášení k trvalému pobytu, stravování, zdravotní a ošetřovatelské péče, aktivizačních činností, 
kulturně zájmových činností, výplaty důchodů, pravidla pro návštěvy, pro pobyt mimo zařízení a 
postup při podávání stížností. 
 
 
c. Metody práce, plánování služby 
Plánování a průběh poskytování služby v DS jsou založeny na principu maximálního přizpůsobení 
služeb individuálním potřebám jednotlivých uživatelů. Naše služby vychází z osobních přání, 
zájmů a cílů uživatelů. Uživatelé mají možnost ovlivňovat průběh poskytované služby a měnit své 
osobní cíle, kterých chtějí prostřednictvím služby dosáhnout. Plánování služby provádíme společně 
s uživatelem, je totožné s představou uživatelů o poskytované službě. Uplatňujeme přiměřený 
přístup k uživateli, míra podpory uživatele je individuální. Průběh poskytování sociální služby je 
systematicky zaznamenáván. Osobní cíle, potřeby uživatele a průběh poskytování sociální služby 
jsou za účasti uživatele pravidelně vyhodnocovány a aktualizovány. 
 
 
 
d. Pravidla pro vyřizování stížností 
Stížnost na kvalitu nebo způsob poskytování sociální služby mohou podat (uživatelé, rodinní 
příslušníci, blízcí, opatrovníci, zástupce uživatele, kterého si sám zvolí a ke kterému má důvěru, 
pracovníci Domova u rybníka Víceměřice).  
Stížnost může přijmout (ředitel Domova, vedoucí sociálního úseku, vedoucí DS, sociální pracovník 
DS, pracovník Domova). 
Stížnost lze podat různou formou, a to: 
 ústně, 
 písemně (lze použít formulář pro podávání stížností, podnětů a připomínek), 
 elektronicky (e-mail, on-line formulář), 
 telefonicky, 
 anonymně. 
Stížnost lze napsat na formulář pro podání stížností, podnětů a připomínek, který je k dispozici u 
vedoucích Domovů, v kanceláři sociálního úseku a u schránek pro podání stížností, podnětů a 
připomínek.  
Stížnost lze podat i prostřednictvím elektronického on-line formuláře, který je k dispozici na 
webových stránkách Domova. 
Stížnosti, podněty a připomínky lze vložit do schránek pro podávání stížností, podnětů a 
připomínek, které jsou umístěny v jednotlivých Domovech a ve vestibulu Domova. Schránky jsou 
1x týdně vybírány pověřenou osobou, která případnou stížnost předá vedoucí sociálního úseku. Ta 
ji zaeviduje do Evidence stížností. Následně vedoucí sociálního úseku předá stížnost řediteli 
Domova, který rozhodne, kdo se stížností bude zabývat.  
Uživatelé, kteří nejsou schopni z důvodu nepříznivého zdravotního stavu nebo omezených 
komunikačních schopností vyjádřit nespokojenost s průběhem či kvalitou poskytované služby 
mohou podat stížnost prostřednictvím kteréhokoliv pracovník. 
Lhůty pro vyřízení stížnosti:  
 Do 5 dnů ode dne doručení stížnosti musí vedoucí sociálního úseku stěžovateli potvrdit 
příjem stížnosti. 
 Nelze-li stížnost vyřídit ihned, je lhůta pro vyřízení stížnosti 30 dnů. U stížností složitějšího 
charakteru může ředitel dobu vyřízení úměrně prodloužit. Důvody musí být dány 
stěžovateli na vědomí. 
 
Kontakty na orgány, u kterých lze podat stížnost v případě, že stěžovatel není spokojen s vyřízením 
stížnosti:  
 Zřizovatel 
 
 
Obec Víceměřice, Víceměřice 26, 798 26 Nezamyslice 
e-mail:  ou@vicemerice.cz  
tel.: 582 388 106 
 
 Krajský úřad Olomouckého kraje, odbor sociálních věcí, 
Jeremenkova 40b, 779 11 Olomouc 
 
e-mail: posta@kr-olomoucky.cz  
tel.: 585 508 111 
 
 Ministerstvo práce a sociálních věcí ČR 
Na Poříčním právu 1/376, 128 01 Praha 2   
 
e-mail: posta@mpsv.cz 
 
tel.: 221 921 111 
 
 Veřejný ochránce práv  
 
 
Údolní 39, 602 Brno  
 
 
e-mail:  podatelna@ochrance.cz  
tel.: 542 542 888 
 
 Český helsinský výbor 
 
Štefánikova 21, 150 00 Praha 5 
 
e-mail: info@helcom.cz 
 
tel.: 257 221 142 
 
 
 
e. Pravidla pro ukončení služby 
(výňatek ze Smlouvy o poskytování sociální služby) 
Ukončení smlouvy 
 
(1) Smluvní vztah založený touto Smlouvou může zaniknout dohodou smluvních stran nebo 
výpovědí, dále úmrtím uživatele nebo zánikem poskytovatele.  
 
(2) Dohoda o ukončení této smlouvy musí být písemná, jinak je neplatná. Výpověď této smlouvy 
musí být dána písemně a doručena druhému účastníku, jinak je neplatná.  
 
Výpovědní důvody a výpovědní lhůty 
 
(1) Osoba může smlouvu vypovědět bez udání důvodu. Výpovědní lhůta pro výpověď Osobou činí 
30 dní ode dne doručení výpovědi Poskytovateli.  
 
(2) Poskytovatel může Smlouvu vypovědět pouze z těchto důvodů:  
a) jestliže Osoba hrubě porušuje své povinnosti vyplývající ze Smlouvy. Za hrubé porušení 
Smlouvy se považuje zejména:  
1. zamlčení nebo nepravdivé uvedení výše příjmu nebo jeho změn,  
2. nezaplacení úhrady po dobu delší než 2 měsíce, byla-li Osoba povinna platit úhradu podle čl. 
VII. smlouvy,  
b) jestliže Osoba porušila povinnosti, které jí vyplývají z Domovního řádu (např. závažným a 
hrubým způsobem naruší soužití osob v Domově nebo poruší Domovní řád). Závažným a hrubým 
porušením se rozumí zejména úmyslné ničení a poškozování majetku poskytovatele; záměrné 
agresivní chování a napadení uživatele nebo zaměstnance, případně jiné osoby; opakované rušení 
nočního klidu; krádeže; nadměrné požívání alkoholických nápojů nebo omamných látek, 
c) pokud došlo ke změně poměrů Osoby, zejména zdravotního stavu, a poskytovatel neposkytuje 
sociální služby, které v důsledku této změny Osoba potřebuje či požaduje,  
d) v případě zamlčení nebo nepravdivého uvedení informace, která má podstatný vliv na 
poskytnutí sociální služby uvedené v této Smlouvě,  
e) ruší-li se poskytovatel nebo jeho část nebo přemísťuje-li se poskytovatel nebo jeho část a v 
tomto důsledku poskytovatel nebude moci poskytovat sociální služby dle této Smlouvy.  
 
(3) Výpovědní lhůta pro výpověď danou Poskytovatelem z důvodů uvedených v odst. 2 tohoto 
článku činí 30 dní a ode dne doručení výpovědi Osobě.  
 
 
f. Úhrady za služby, spoluúčast osoby blízké na úhradě 
Výše úhrady za poskytovanou sociální službu vychází z prováděcí vyhlášky k zákonu o sociálních 
službách č. 505/2006 Sb. v platném znění a její výše je vždy uvedena ve Smlouvě o poskytování 
sociální služby.  
Výsledná úhrada je uživateli stanovena s ohledem na jeho příjmy tak, aby v souladu s § 73 odst. 3 
zákona o sociálních službách zůstalo uživateli po zaplacení za poskytovanou sociální službu 
minimálně 15 % jeho příjmů. Pokud uživateli nedostačují jeho příjmy na stanovenou úhradu, může 
se poskytovatel ve smyslu ustanovení § 71 odst. 3 zákona č. 108/2006 Sb. dohodnout na 
spoluúčasti na úhradě nákladů s osobou blízkou uživateli, popřípadě s jinou fyzickou či právnickou 
osobou. 
Uživatel je povinen podle zákona č. 108/2006 Sb., o sociálních službách hradit za poskytování 
péče za kalendářní měsíc částku ve výši přiznaného příspěvku na péči. 
 
Výše úhrad za poskytované sociální služby jsou uvedeny na webových stránkách Domova 
(www.domovurybnika.cz). 
 
 
g. Další doplňující informace 
 
4. Fakultativní služby (jsou-li poskytovány) 
Fakultativní činnosti se poskytují za úhradu podle platného ceníku, který je zveřejněn na 
nástěnkách v DS. 
 
5. Prostory, materiální a technické vybavení (bezbariérovost) 
Domov pro seniory (dále jen „DS“)  se nachází v jižní části Olomouckého kraje v okrese Prostějov 
v malé obci Víceměřice. Domov u rybníka Víceměřice je umístěn v bývalém Metternichově 
zámečku. Domov se nachází v klidné, tiché a příjemné lokalitě u rybníka a parku. Je význačným 
poskytovatelem sociální služby v regionu. V současné době je zřizovatelem Domova Obec 
Víceměřice. 
Domov pro seniory je součástí budov bývalého zámku. Domov pro seniory je umístěn v budově 
s výhledem na park, která nabízí přízemí a první patro (původně půdní prostory po rekonstrukci), 
které navazuje na hlavní budovu zámku. Domov pro seniory poskytuje koedukované ubytování.  
Uživatelé obývají jednolůžkové, dvoulůžkové a třílůžkové pokoje. Pokoje se nachází v přízemí a  
v 1.patře. Kapacita Domova pro seniory je 33 lůžek. 
Soukromý prostor  
Je prostor, který využívá uživatel, pokud se jedná o jednolůžkový pokoj. Či část pokoje v případě 
dvoulůžkového (třílůžkového) pokoje. 
Pokoje uživatelů jsou vybaveny polohovacími lůžky s antidekubitními matracemi a hrazdou pro 
ulehčení pohybu na lůžku i méně pohyblivým uživatelům. Uživatelé mají k dispozici signalizační 
tlačítko na přivolání pomoci personálu. Pokoje jsou vybaveny skříněmi na osobní ošacení, nočními 
stolky, stolem, židlí případně křeslem. Podlahy jsou pokryté PVC. Pokoj si uživatelé mohou 
dovybavit po předchozí domluvě vlastním drobným nábytkem (police, křeslo, konferenční stolek), 
případně drobnými předměty, které jsou jim blízké (obrázky, sošky, vázy, oblíbený hrnek, přehoz 
na postel, lampičku, televizi, rádio, fotografie rodinných příslušníků či přátel). Uživatelé mají 
k dispozici klíče od své skříně, nočního stolku a od pokoje. 
Sociální zařízení  
V 1. patře je koupelna společná vždy pro dva pokoje, nachází se v ní umyvadlo, sprchový kout, 
WC. Součástí vybavení koupelny jsou madla, sedátko ve sprše pro podporu mobility. Dveře do 
koupelny a WC jsou viditelně označeny a opatřeny otočnou cedulkou „volno – obsazeno“. Ve 
společném prostoru Domova se nachází bezbariérová koupelna, která je vybavena vanou, 
umožňující snadnou hygienu osob s omezenou mobilitou, umyvadlem, sprchovým koutem, 
protiskluzovou podložkou. Dveře do koupelny jsou viditelně označeny a opatřeny otočnou 
cedulkou „volno – obsazeno“.  
V přízemí je uživatelům k dispozici společná koupelna a WC. Koupelna je vybavena prostorným 
sprchovým koutem s madly a protiskluzovou podlahou. WC jsou uzpůsobená i pro osoby 
pohybující se na invalidním vozíku, opatřeny madly. Dveře do koupelny a WC jsou viditelně 
označeny a opatřeny otočnou cedulkou „volno – obsazeno“. 
Domov pro seniory z důvodů umístění ve stávajících prostorech není zcela bezbariérový. Všechny 
rizikové prostory jsou vyřešeny bezbariérovými prostředky. Uživatelům je k dispozici výtah 
s označenými jednotlivými patry a sedátkem. Schody jsou opatřeny pojízdnou sedačkou. 
Pro bezpečný pohyb uživatelů jsou chodby a společné prostory Domova vybaveny madly 
(zábradlím), schody jsou označeny páskou, při úklidu podlahy je mokrá podlaha označena 
výstražnou cedulí.  
Uživatelé s omezenou mobilitou používají hole, francouzské berle, chodítka, invalidní vozíky a 
rehabilitační pomůcky. Všem uživatelům jsou nápomocní pracovníci přímé péče.  
Společné prostory  
Jsou místnosti určené všem uživatelům ke společnému odpočinku, stravování, aktivizaci, 
bohoslužbám apod. Společnou místností v Domově pro seniory je místnost, která zároveň slouží 
jako jídelna určená ke stravování a společenská místnost, kde je možno sledovat televizi, 
poslouchat rádio. Strava je připravována v kuchyni, jídlo je podáváno čtyřikrát denně. Uživatelé si 
svobodně zvolí místo konzumace stravy, pokud uživatel nechce jíst v jídelně, je mu strava podána 
v pokoji. Pro uživatele, kteří mají diabetickou stravu, je podávána II. večeře. 
Na chodbách jsou vytvořeny odpočinkové zóny, které jsou opatřeny dostatečně vysokými židlemi 
a křesly pro usnadnění vstávání. Zde se mohou uživatelé setkávat s dalšími uživateli Domova. 
Uživatelé mají možnost uložit si své potraviny do lednic, které jsou v pracovnách personálu a 
v jídelnách. Po celý den je uživatelům zajištěn pitný režim.  
Venkovní prostory  
Uživatelům je k dispozici park s lavičkami, sloužící k oddechu a odpočinku. Součástí parku je 
altán  s lavičkami, nachází se zde i kaplička.  Park je zatravněn a osázen keři, listnatými a 
jehličnatými stromy, které v letních slunných dnech dávají příjemný stín. V letních měsících jsou 
prostory parku vybaveny zahradním nábytkem k posezení a odpočinku. Cesta, vedoucí parkem je 
ze zámkové dlažby a naskytuje tak imobilním uživatelům snadný pohyb. V blízkosti se nalézá 
rybník, ve kterém jsou viděny kachny a labutě. V okolí rybníku jsou umístěny lavičky. Vedle 
rybníku je nově vybudovaná klidová obecní zóna s dětským hřištěm, pohostinstvím a parkem. 
 
 
 
 
 
 
 
Zpracoval: Bc. Alena Skřivánková 
Schválil: PhDr. Felipe Sánchez López, 
MBA,MPH, ředitel 
               
Dne: 30. 11. 2023 
 
