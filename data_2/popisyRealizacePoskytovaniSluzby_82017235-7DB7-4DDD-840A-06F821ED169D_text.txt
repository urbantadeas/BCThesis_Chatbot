T. G. Masaryka 1424 
549 01 Nové Město nad Metují 
IČ: 62730631 
Městské středisko sociálních služeb 
Oáza 
 
Popis realizace poskytování sociální služby 
 
Domov pro seniory 
 
Městské středisko sociálních služeb Oáza (dále jen MSSS Oáza), T. G. Masaryka 1424, Nové 
Město nad Metují, je příspěvkovou organizací Města Nové Město nad Metují, zastoupenou 
statutárním zástupcem paní Mgr. Janou Balcarovou. 
 
Domov pro seniory je jednou z pobytových služeb MSSS Oáza.  
 
Posláním Domova pro seniory MSSS Oáza je prostřednictvím odborně poskytované 
pobytové sociální služby prezentovat stáří jako plnohodnotnou etapu lidského života 
s právem na sebeúctu, intimitu, respektování osobních potřeb a důstojného způsobu života 
s možností zachování přirozených sociálních vazeb místního společenství. 
 
Cílem Domova pro seniory MSSS Oáza je podporovat seniory v soběstačnosti a zajistit jim 
důstojným způsobem ubytování, možnost volby stravování a potřebné péče, ať již se jedná o 
dopomoc při zvládání běžných úkonů péče o vlastní osobu, osobní hygieně, uplatňování 
práv, oprávněných zájmů, při obstarávání osobních záležitostí, zprostředkování aktivizačních 
činností, kontaktu se společenským prostředím či pomoc při péči o domácnost, a to 
v takovém bezbariérovém prostředí, které zohledňuje klientovo právo na soukromí. 
 
Cílová skupina: Domov pro seniory MSSS Oáza je určen především osobám starším 65 let, 
které mají sníženou soběstačnost zejména z důvodu věku a pro svůj zhoršený zdravotní stav 
potřebují pravidelnou pomoc jiné fyzické osoby např. při péči o domácnost, běžných 
sebeobslužných úkonech, osobní hygieně, zajištění stravy, a kterým již jejich zdravotní stav 
neumožňuje žít v přirozeném domácím prostředí s využitím terénních a ambulantních služeb. 
Nepotřebují však specializovanou péči ve zdravotnickém zařízení nebo nepřetržitý osobní 
dohled. 
Služba je určena osobám, které splňují podmínku tříletého trvalého a prokazatelného pobytu 
v Novém Městě nad Metují nebo obcích správního obvodu Městského úřadu Nové Město 
nad Metují - Bohuslavice nad Metují, Černčice, Jestřebí, Libchyně, Mezilesí, Nahořany 
(Dolsko, Doubravice, Městec, Lhota), Provodov – Šonov (Kleny, Šeřeč, Václavice), Přibyslav, 
Sendraž, Slavětín nad Metují, Slavoňov (Blažkov) a Vršovka. 
 
Kapacita Domova pro seniory činí 43 lůžek. 
 
Zařízení prochází transformací z domu penzionu pro důchodce (dále jen DPD) na domov pro 
seniory, kdy při zhoršení zdravotního stavu je klient bývalého DPD přijatý do služby Domov 
pro seniory MSSS Oáza. Z tohoto důvodu dochází k postupnému navyšování kapacity. 
Ke zvýšení kapacity může dojít i v případě přijetí manželského páru, kdy manželé bývají 
ubytováni na jednom pokoji. Po odchodu jednoho z nich je zažádán registrující úřad o snížení 
kapacity.
 
MSSS Oáza se řídí při poskytování služeb následujícími hodnotami 
 
DŮSTOJNOST 
„Každý člověk, bez ohledu na věk, postavení a stav mysli, má právo na lidskou důstojnost“ 
KOMUNIKACE 
„Bez kvalitní komunikace není kvalitní vztah“ 
VSTŘÍCNOST 
„Klientovi vstříc, kolegovi vstříc, rodině vstříc“ 
DOMOV 
„Domov je tam, kde se důstojně žije i důstojně odchází“ 
 
Domov pro seniory zajišťuje pro klienta tyto základní činnosti (stanovené zákonem 
č. 108/2006 Sb., ve znění pozdějších předpisů): 
 
Poskytnutí ubytování  
Ubytování je poskytováno v bezbariérové budově. Dostupnost je zajištěna dvěma výtahy. 
Všechny nabízené pokoje jsou jednolůžkové. V případě požadavku na ubytování partnerské 
dvojice může být pokoj vybaven pro dvě osoby. 
Zájemce je před nástupem do zařízení seznámen s typem a velikostí konkrétního pokoje, 
který mu je nabízen. Většina pokojů má k dispozici vlastní kuchyňskou linku, předsíň 
s vestavěnými skříněmi, vlastní sociální zařízení a balkon nebo zimní zahradu. Pouze menší 
část pokojů (5) nemá vlastní sociální zařízení (WC a koupelna pro 2 – 3 pokoje společné - 
přístupné ze společné chodby). Tyto pokoje nemají vlastní kuchyňskou linku, balkon a 
předsíň s vestavěnými skříněmi. V zařízení jsou dále 3 dvougarsoniéry se společnou předsíní 
a sociálním zařízením pro dva pokoje. Jeden z pokojů má pak jako příslušenství balkon nebo 
zimní zahradu, druhý kuchyňskou linku.  
Všechny pokoje jsou vybaveny signalizačním zařízením, stropním světlem, garnyží, 
polohovacím lůžkem s matrací a evakuační podložkou, servírovacím stolkem. Klient zpravidla 
si dovybavuje byt vlastním nábytkem a zařízením. V opačném případě byt dovybaví MSSS 
Oáza (stůl, 2x židle, křeslo, lampička). 
Mimo svůj pokoj může užívat společně s ostatními klienty v domově také: jídelnu, aktivizační 
dílnu, tělocvičnu, společné prostory – zimní zahrady s posezením, sociální zařízení na 
chodbách, společnou terasu, balkony, zahradu apod. V případě, že klient nemá svou lednici, 
může využívat společnou lednici ve 3. patře. 
Úhrada za ubytování zahrnuje také náklady spojené s topením, spotřebou teplé a studené 
vody, elektrického proudu, dále úklid, praní, žehlení, drobné opravy ložního prádla a ošacení. 
Poplatky za vlastní TV a rozhlas na pokoji si hradí každý klient sám. 
 
Oddělení se zvýšenou péčí 
Ve třetím patře budovy je vytvořeno tzv. oddělení se zvýšenou péčí s pěti jednolůžkovými 
pokoji. Oddělení je vytvořeno pro již stávající klienty Domova pro seniory, jejichž zdravotní 
stav vyžaduje zvýšený dohled z důvodu značně snížené orientace v důsledku některého typu 
demence (nepřiměřené nebezpečí úrazu, výrazné narušování kolektivního soužití). Zároveň 
s přestěhováním klienta na toto oddělení je s klientem nebo jeho opatrovníkem vyjednáno 
podání žádosti do některého domova se zvláštním režimem.  
Žadatelé, jejichž duševní porucha by závažným způsobem narušovala kolektivní soužití nebo 
jejichž zdravotní stav vyžaduje stálý dohled již před nástupem do služby, do Domova pro 
seniory nejsou přijímáni (ani do oddělení se zvýšenou péčí) a  jsou jim doporučené jiné 
sociální služby – např. domovy se zvláštním režimem.  
 
 
 
Poskytnutí stravy nebo pomoc při zajištění stravy  
Stravování je zajištěno celodenní v rozsahu tří hlavních jídel denně (tzn. snídaně, oběd, 
večeře). Probíhá na základě předem zveřejněného jídelního lístku. Snídaně jsou připravovány 
v zařízení, obědy a večeře jsou zajištěny dodavatelsky. V případě potřeby zajistí poskytovatel 
stravování podle individuálního dietního režimu. Strava je podávána v jídelně nebo v bytě 
klienta. V případě, že klient přijímá stravu PEGem, stravu neodebírá, ale je mu podávána dle 
ordinace lékaře. 
Klient si může z přihlášené stravy odhlašovat jednotlivá jídla. Odhlašování stravy se řídí 
vnitřní směrnicí Pravidla pro vyjednávání způsobu stravování v Domově pro seniory. 
 
  Poskytnutí péče 
 
1. pomoc při zvládání běžných úkonů péče o vlastní osobu 
Služba nabízí klientům pomoc při podávání jídla a pití, oblékání a svlékání, vstávání, uléhání, 
přesunech z lůžka do křesla, na invalidní vozík, a dále při prostorové orientaci v budově i 
mimo ni. Míra podpory vychází z potřeb klienta, které jsou podrobně rozepsány v jeho 
individuálním plánu služeb. 
 
2. pomoc při osobní hygieně nebo poskytnutí podmínek pro osobní hygienu 
Pomoc při hygieně je poskytována buď v pokoji klienta s vlastním hygienickým zázemím 
nebo v případě potřeby či na žádost klienta ve společné koupelně, vždy při zabezpečení 
soukromí klienta (koupelna i pokoje jsou označeny světelným signalizačním zařízením, aby 
bylo viditelně zřejmé, že v místnosti probíhá úkon hygieny). Do kategorie úkonů péče o 
hygienu je zahrnutá také pomoc při použití WC včetně následné hygieny a základní péče o 
vlasy a nehty. 
Klient si může zvolit, zda chce při hygieně pomoc nebo chce využít koupelnu sám (poskytnutí 
podmínek pro osobní hygienu). 
 
3. zprostředkování kontaktu se společenským prostředím  
Klient je podporován ve využívání návazných služeb a dostupných informačních zdrojů, v 
upevňování nebo obnovování kontaktů s rodinou a dalších aktivitách podporujících jeho 
sociální začleňování. Je zapojován co nejvíce do společnosti v MSSS Oáza i mimo ni. 
V případě potřeby je mu zajištěný doprovod. 
 
4. sociálně terapeutické činnosti 
Klientům je nabízen nácvik činností, které vedou k udržení nebo rozvíjení jejich schopností a 
dovedností a vedou k sociálnímu začleňování (např. používání nových komunikačních zdrojů, 
edukace o společenských změnách, reminiscenční činnosti atp.). 
 
5. aktivizační činnosti 
Klientům je nabízena celá řada různých aktivit, které je motivují k získání, upevňování, nebo 
obnovování motorických, psychických i sociálních dovedností. Jsou to jednak aktivity, které 
jsou nebo byly pro klienta běžné jako třeba pečení, vaření, ruční práce, procházky venku, 
oslavy narozenin a svátků, vyhledávání aktuálních zpráv, čtení, luštění křížovek. Tyto činnosti 
lze sjednat jak ve skupinové formě, tak individuálně. Individuálně jsou nabízené také činnosti 
vedoucí k obnovení nebo udržení motorických schopností jako nácvik stoje, chůze, udržování 
rozsahu pohybu, nácvik sebeobslužných úkonů, používání kompenzačních pomůcek, jízda na 
motomedu. 
 
Některé aktivizační činnosti jsou klientům nabízeny skupinově pro udržování a zlepšování 
psychických a sociálních dovedností jako např. kvízy, soutěže, společné čtení, výtvarné a 
pracovní bloky, přednášky, koncerty, besedy, výlety, canisterapie a pro zlepšení fyzické 
kondice také skupinové cvičení.  
 
6. pomoc při uplatňování práv, oprávněných zájmů a při obstarávání osobních záležitostí 
Sociální pracovnice MSSS Oáza pomáhá klientům vyřizovat potřebné záležitosti 
s úřady a různými institucemi. Aktivizační pracovnice zajišťují zpravidla 1x týdně nákupy a 
pochůzky. Lze sjednat i formou doprovodu a dopomoci. 
 
7. základní sociální poradenství  
Poskytovatel zajišťuje klientovi potřebné informace, které přispívají k předcházení nebo 
řešení jeho nepříznivé sociální situace. Tato činnost je poskytována bezplatně. 
 
8. zabezpečení zdravotní péče 
Poskytovatel zabezpečuje uživateli zdravotní péči podle jeho potřeb. Zdravotní a 
ošetřovatelská péče je uživatelům poskytována na základě ordinace ošetřujícího lékaře 
odborným personálem, který má pro tuto činnost odbornou způsobilost. 
Zdravotní a ošetřovatelská péče je hrazena z veřejného zdravotního pojištění podle 
podmínek stanovených zdravotní pojišťovnou. 
 
Místo poskytování služby 
Služba je poskytována na adrese T. G. Masaryka 1424, Nové Město nad Metují. 
 
Časová dostupnost služby 
Služba je poskytována v nepřetržitém provozu celoročně s ohledem na časovou dotaci 
jednotlivých profesí. Individuální časový plán služby je s klientem podrobně rozpracován 
v jeho Individuálním plánu. 
Služba nezajišťuje nepřetržitý osobní dohled. 
 
Přímou péči o klienty zajišťují: 
 
• pracovníci v sociálních službách tzv. ošetřovatelky (v nepřetržitém provozu) 
• zdravotní sestry (v nepřetržitém provozu) 
• vrchní sestra (Po - Pá 06.30 – 15.00) 
• staniční sestra (Po – Pá 06:30 – 15:00)  
• sociální pracovnice (Po 7:00 – 17:00, Út - Pá 7:00 – 15:30) 
• pohybově aktivizační pracovnice (Po – Pá 06.30 – 15.00)  
• aktivizační pracovnice (Po - Pá 7.00 – 15.30)  
 
Vrchní sestra, sociální pracovnice ani ostatní pracovníci nemají určené úřední hodiny. Klienti i 
jejich rodinní příslušníci je mohou po předchozí domluvě během jejich pracovní doby 
navštívit. V případě nepřítomnosti sociální pracovnice pro domov pro seniory ji zastupuje 
sociální pracovnice pro odlehčovací službu a centrum denních služeb nebo sociální 
pracovnice - metodik. 
 
 
 
Úhrada za službu: 
Stanovení výše úhrady za služby se řídí vyhláškou č. 505/2006 Sb. ve znění pozdějších 
předpisů a platného ceníku. 
Úhrada se skládá z denní částky za ubytování a stravování násobeno počtem dní v daném 
měsíci (tedy 28, 29, 30 nebo 31 dní) a platí se zálohově.  
Vyúčtování stravy se odvíjí od počtu skutečně odebraných a včas odhlášených jídel. 
V případě včas odhlášené stravy (oběd, večeře do 7 hod. ráno, snídaně do 8 hod. jeden den 
předem) je klientovi na základě vyúčtování vrácena u snídaní celá částka za potraviny, u 
obědů a večeří nákupní cena jednotlivých jídel. Částka za režii zůstává poskytovateli. Jestliže 
klient stravu včas neodhlásí, je mu účtována cena potravin/nákupní cena jídla a režie. 
 
Prováděcí právní předpis stanoví, že po úhradě za ubytování a stravu musí klientovi zůstat 
alespoň 15% jeho příjmu započitatelného pro účely úhrady podle zákona č. 110/2006 Sb., o 
životním a existenčním minimu, ve znění pozdějších předpisů. 
 
Potřebná péče je hrazena ve výši přiznaného příspěvku na péči, který ode dne nástupu do 
Domova pro seniory náleží zařízení jako poskytovateli péče, a to i v případě, že byl klientovi 
příspěvek přiznán zpětně. Pokud žadatel příspěvek na péči nemá, je mu péče poskytována 
bezplatně. Klientovi je doporučeno si o něj požádat. V případě hospitalizace se příspěvek na 
péči nevrací. Příspěvek na péči náleží klientovi za dobu jeho pobytu v péči rodiny (přes noc) a 
bude mu vyplacen v rámci vyúčtování úhrady za kalendářní měsíc, kdy se pobyt uskutečnil.  
V případě hospitalizace či úmrtí se příspěvek na péči nevrací. Při hospitalizaci delší než 8 dní 
nahlásí tuto skutečnost sociální pracovnice příslušnému Úřadu práce.  
 
Souhlas s výší a způsobem úhrady a jejího vyúčtování vyjádří klient při podpisu smlouvy. 
 
Fakultativní činnosti   
Domov pro seniory nabízí také některé fakultativní činnosti. Jsou poskytovány za úhradu, 
která je uvedena v aktuálním ceníku.  
Jsou to: mimořádné nákupy (např. dárky pro blízké v obchodech v Novém Městě nad Metují 
mimo prodejny Albert a Penny nebo nákup v okruhu do 10 km od Nového Města nad 
Metují), drobné řemeslnické práce mimo běžnou údržbu, zajištění hygienických ubrousků, 
označení osobních věcí štítkem, kopírování tiskovin, kopírování fotografií, malování bytu či 
pomoc při vyklízení původního a uspořádání nového bytu v případě stěhování klienta do 
jiného bytu v zařízení na vlastní žádost, zapůjčení ventilátoru, používání energeticky 
nákladné chladničky. 
 
Návazné služby  
Klienti mohou v případě zájmu využít služby poskytované jinými poskytovateli v budově 
Domova pro seniory např. kadeřnici, pedikúru. Dále jsou klienti podporováni ve využívání 
návazných služeb ve městě. Za všechny tyto služby platí klient zvlášť podle ceny stanovené 
ceníkem služeb dotyčného poskytovatele. 
 
Zdravotní péče 
Zdravotní a ošetřovatelská péče je klientům poskytována na základě ordinace lékaře MSSS 
Oáza odborným personálem, který má pro tuto činnost odbornou způsobilost. 
Tato péče je hrazena z veřejného zdravotního pojištění. 
 
 
 
Jak postupovat v případě zájmu – jednání se zájemcem o službu 
 
1) Rozhovor se zájemcem a podání žádosti 
Zájemce o službu zkontaktuje sociální pracovnici, která mu poskytne informace o službě 
včetně podmínek pro přijetí, úhradě, smlouvě o poskytování služby, možnostech služby. 
Zájemci předá informační materiály včetně kontaktů důležitých pro další jednání a ceník 
služby. Pracovnice se vždy vhodným způsobem dotáže, zda zájemce všemu rozumí. V případě 
dalšího zájmu předá zájemci žádost s formulářem vyjádření praktického lékaře, který je 
nedílnou součástí žádosti. Potřebné formuláře najde zájemce také na webových stránkách 
MSSS: www.msss.cz. Při jednání může být i další osoba zvolená zájemcem. 
Vyplněnou žádost s vyjádřením lékařem může žadatel předat sociální pracovnici osobně 
nebo je poslat poštou nebo emailem. Předanou žádost (podepsanou žadatelem nebo jeho 
opatrovníkem) sociální pracovnice zaeviduje do podacího deníku a přiřadí k ní číslo jednací. 
Žadateli pošle potvrzující dopis o obdržení žádosti s dalším postupem pro její vyřízení. 
Žadatele upozorní, že jej navštíví (návštěva bývá předem vyjednána) a na základě 
provedeného sociálního šetření interní sociální komise Domova pro seniory ve složení 
sociální pracovnice a vrchní sestra, rozhodne o jejím zařazení do evidence žadatelů nebo 
naopak o jejím vrácení (viz důvody pro neuzavření smlouvy).  
Pokud žadatel nesplňuje podmínky pro uzavření smlouvy, je mu vydáno písemné oznámení 
s uvedením důvodu odmítnutí. 
Sociální pracovnice nabídne odmítnutému žadateli návazné služby, které by mu a pečující 
rodině, mohly pomoci řešit nepříznivou sociální situaci – např. pečovatelskou službu, 
centrum denních služeb – Domovinku, tísňovou péči, osobní asistenci, domovy pro seniory 
nebo odlehčovací služby v regionu atp. 
Odmítnutého žadatele z důvodu plné kapacity vede sociální pracovnice v evidenci žadatelů. 
Žadatel je o tom a dalším postupu písemně informován. 
 
2) Čekání na umístění 
Jakmile se uvolní místo, navštíví po předchozí domluvě ředitelka a vedoucí sociálního odboru 
města žadatele, jejichž nepříznivá sociální situace se jeví být nejaktuálnější pro přijetí a 
výsledky šetření předloží rozmisťovací komisi, která vybere nejpotřebnějšího z nich. Sociální 
pracovnice poté informuje žadatele o jeho přijetí do služby. Sociální pracovnice sepíše 
z jednání zápis, předá jej do 7 dnů předsedovi komise a dá ho Radě města na vědomí. 
Rozmisťovací komise se skládá z těchto členů: ředitelka, sociální pracovnice-metodik, sociální 
pracovnice pro domov pro seniory, sociální pracovnice pro terénní pečovatelskou službu, 
sociální pracovnice pro odlehčovací službu a centrum denních služeb, koordinátorka a 
zdravotní konzultantka pečovatelské služby, vrchní sestra, vedoucí odboru sociálních věcí 
MěÚ, členové z řad odborné veřejnosti (s lékařskou, zdravotnickou nebo sociální 
odborností). 
 
3) Vyjednávání služby  
Po oznámení o přijetí do Domova pro seniory sjedná sociální pracovnice s vybraným 
žadatelem schůzku, na které domlouvají náležitosti ohledně nástupu. 
Šetření se účastní sociální pracovnice a klíčová pracovnice (pověřená individuálním 
plánováním služby). 
Je vhodné, pokud může být při jednání i osoba, která o žadatele pečovala. 
 
S žadatelem (s pomocí pečující osoby) je dojednána konkrétní forma, průběh, rozsah, způsob 
a četnost poskytovaných činností služby s ohledem na jeho osobní cíle, očekávání, potřeby, 
přání a garantovanou nabídku služby.  
Sociální pracovnice žadateli vysvětlí obsah základní verze smlouvy, včetně výše a způsobu 
úhrady, práv a povinností, které ze smlouvy budou vyplývat. Dále mu předá informační 
materiál Co s sebou do Domova pro seniory, domluví se o vybavení pokoje, termínu 
stěhování. Žadatel nebo pečující osoby se mohou na pokoj přijít podívat, poměřit si jej. 
Záznam z jednání slouží jako podklad pro individuální plán a návrh smlouvy. 
 
Uzavření smlouvy 
Sociální pracovnice připraví návrh smlouvy, která je uzavřena nejdéle v den nástupu klienta 
do služby.  
Poskytovatel je povinen na základě smlouvy poskytovat klientovi službu v dohodnutém 
rozsahu a způsobem, který je zaznamenán v Individuálním plánu klienta. Sociální pracovnice 
znovu vysvětlí klientovi podrobně obsah smlouvy -  podmínky ubytování, stravování, výši 
úhrady, způsob placení a vyúčtování úhrady, principy služby, práva a povinnosti klienta a 
poskytovatele, smluvní podmínky apod. Sociální pracovnice předává klientovi informace 
takovým způsobem, který je pro něj srozumitelný. 
Při uzavírání smlouvy může být přítomná také další osoba zvolená žadatelem. Podpisem 
smlouvy se žadatel stává klientem Domova pro seniory. 
Smlouva je podepsána oběma stranami – klientem (event. jeho opatrovníkem) a statutárním 
zástupcem poskytovatele. 
 
Individuální plánování služeb 
Smyslem individuálního plánování je co nejpřesněji a nejosobněji nastavit poskytování služby 
s ohledem na klientovy zvyklosti, cíle, potřeby a možnosti, tak aby byly v souladu 
s nabízenými možnostmi služby a s ohledem na její časovou dotaci.  
Způsob a četnost péče jsou s klientem dohodnuty podrobně v tzv. Individuálním plánu 
služeb. Prostřednictvím individuálního plánování má klient možnost vyjadřovat vlastní vůli 
ohledně způsobu poskytování služby. 
Individuální plán služeb vyjednává s klientem klíčová pracovnice. Jednání může být na přání 
klienta přítomná další osoba (např. rodinný příslušník). V průběhu poskytování sociální služby 
je Individuální plán přehodnocován a měněn dle přání a aktuálních potřeb a cílů klienta. 
 
Důvody neuzavření smlouvy: 
o MSSS neposkytuje sociální službu, o kterou žadatel žádá 
o nemá volnou kapacitu k poskytnutí sociální služby, o kterou žadatel žádá 
o žadatel není v cílové skupině Domova pro seniory MSSS Oáza (s ohledem na 
okruh osob vymezený registrem poskytovatelů sociálních služeb) 
o zdravotní stav žadatele vyžaduje poskytnutí ústavní péče ve zdravotnickém 
zařízení 
o žadatel není schopný pobytu z důvodu akutní infekční nemoci 
o chování žadatele by z důvodu duševní poruchy závažným způsobem 
narušovalo kolektivní soužití (např. při stavech ohrožujících sebe nebo okolí, 
vyžadujících nepřetržitý osobní dohled z důvodu snížené orientace) 
o poskytovatel vypověděl žadateli smlouvu o poskytnutí téže služby v době 
kratší než šest měsíců před touto žádostí, a to z důvodu porušování povinností 
žadatele vyplývajících ze smlouvy  
 
 
Podávání stížností na kvalitu, způsob poskytovaných služeb, na chování či jednání v MSSS 
Oáza se řídí Vnitřními pravidly pro podávání stížností v Městském středisku sociálních služeb 
OÁZA. Na podání podnětu, připomínky nebo stížnosti má právo každý klient služby, jeho 
rodinní příslušníci, přátelé, nebo jiná osoba určená klientem, a také zaměstnanec 
poskytovatele. Tato pravidla dostává klient při podpisu smlouvy o poskytování služeb a je 
s nimi podrobně seznámen.  
 
 
 
 
V Novém Městě nad Metují 
dne 1. 9. 2024 
 
Mgr. Jana Balcarová 
ředitelka MSSS Oáza 
 
