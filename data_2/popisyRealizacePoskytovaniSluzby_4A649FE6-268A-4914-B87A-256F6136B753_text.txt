 
Popis realizace poskytování sociální služby  
k registraci sociální služby v souladu s § 79 zákona 108/2006 Sb., o sociálních službách, 
ve znění pozdějších předpisů 
 
                                   Platnost od:  1.11.2022 
 
Název poskytovatele 
Domov Štíty – Jedlí, příspěvková organizace 
Název služby 
Domov pro seniory 
§ 
49 
Působnost služby 
Olomoucký kraj 
1. Veřejný závazek 
a. Poslání  
 
Posláním našeho Domova pro seniory (dále jen Domov) je poskytování podpory a 
pomoci seniorům, kteří mají sníženou soběstačnost z důvodu věku a zhoršeného 
zdravotního stavu, potřebují pravidelnou pomoc jiné osoby a nemohou již zůstat se svém 
domácím prostředí ani s podporou rodiny či jiných sociálních služeb. Snažíme se o to, 
aby naši uživatelé žili co nejběžnějším způsobem života. Multidisciplinární tým (sociální, 
ošetřovatelský, zdravotní) zajišťuje podmínky pro důstojný a aktivní život a podporuje je 
v sociálním začleňování dle jejich individuálních potřeb. 
 
Naším cílem je zapojení uživatelů do běžného života, podpora a zachování jejich 
soběstačnosti, schopností a dovedností co nejdelší dobu, podpora sociálního 
začleňování, zachování vazeb s rodinou a blízkými osobami, zajištění důstojného života a 
poskytování kvalitní a pozorné péče všem uživatelům. 
 
 
 
b. Cíle 
- 
individuální přístup k uživatelům s ohledem na jejich potřeby a přání, přiblížit se co 
nejvíce běžnému způsobu života 
- 
1x ročně uskutečnit společnou akci na podporu přirozených sociálních vztahů 
uživatelů s jejich blízkými 
- 
po celý rok zajistit nabídku trávení volného času v Domově i mimo něj (výlety, 
kulturní a společenské akce) 
- 
podporovat aktivní zapojení uživatelů na pravidelných setkáních Výboru obyvatel 
- 
2x ročně uskutečnit mezigenerační setkání seniorů a dětí ze základní školy 
- 
zkvalitňovat službu podle nových metod a poznatků (vzdělávání zaměstnanců) 
- 
podporovat uživatele v oblasti sebepéče (strava, oblékání, hygiena), udržet jejich 
stávající schopnosti a dovednosti  
 
 
 
c. Cílová skupina (okruh osob, pro které je služba určena a pro které určena není) 
- 
mladší senioři (60-80 let) 
- 
starší senioři (nad 80 let) 
 
 
d. Zásady poskytování sociální služby 
- 
respektování individuálních potřeb uživatele 
- 
důstojnost uživatele, důvěra a diskrétnost 
- 
posilování samostatnosti 
- 
otevřená komunikace a spolupráce 
- 
možnost uživatelovy volby 
2. Jednání se zájemcem o službu, vstup uživatele do služby 
 
Informace o službě 
Informace o poskytovaných službách jsou k dispozici na našich webových stránkách 
www.domovstityjedli.cz, v informačním letáku, u zřizovatele (Olomoucký kraj), na odboru 
sociálních věcí MěÚ Zábřeh, v informačním centru města Zábřeh a Štíty a na zvukových 
informačních panelech umístěných v Šumperku. 
V Domově jsou jednáním se zájemci o sociální službu pověřeny sociální pracovnice, které 
je možné kontaktovat telefonicky (v pracovní dny od 7 do 16 hod.), osobně (osobní 
schůzku je vhodné předem telefonicky domluvit) a písemně poštou či e-mailem. Kontaktní 
údaje 
jsou 
uvedeny 
na 
webových 
stránkách 
Domova 
(viz 
https://www.domovstityjedli.cz/stity/kontakt-1). 
V případě zájmu o poskytnutí sociální služby zájemce vyplní žádost, jejíž součástí je 
Vyjádření ošetřujícího lékaře o zdravotním stavu žadatele žádajícího o pobytovou sociální 
službu. Pokud žádost vyřizuje opatrovník žadatele, tak je potřeba přiložit také kopii 
rozhodnutí soudu o omezení svéprávnosti žadatele, pokud žádost vyřizuje zastupující 
člen domácnosti, tak je potřeba přiložit rozhodnutí soudu o jeho schválení, a v případě, že 
žádost vyřizuje jiná osoba než žadatel či opatrovník nebo zastupující člen domácnosti, tak 
je potřeba přiložit plnou moc podepsanou žadatelem. 
Toto vše je potřeba doručit k rukám sociálních pracovnic (osobně nebo poštou).  
Po přijetí žádosti sociální pracovnice posoudí, zda žadatel spadá do cílové skupiny naší 
sociální služby a vedoucí zdravotně ošetřovatelského úseku posoudí, zda zdravotní stav 
žadatele nevylučuje poskytování naší sociální služby. Pokud tedy žadatel splňuje obě tyto 
podmínky, sociální pracovnice žadatele zkontaktují a domluví s ním termín sociálního 
šetření v místě jeho aktuálního pobytu. Sociální šetření se provede do 60 dnů od přijetí 
žádosti. Při sociálním šetření si soc. pracovnice doplní další potřebné informace, 
projednají s žadatelem jeho přání, potřeby a očekávání a zároveň předají žadateli 
informace o způsobu poskytování soc. služby. Informace získané při sociální šetření 
společně se všemi dalšími podklady a získanými informacemi slouží k posouzení celkové 
nepříznivé sociální situace žadatele a zhodnocení, zda je možné nebo nikoli s žadatelem 
uzavřít smlouvu o poskytování sociální služby. Toto posouzení a zhodnocení probíhá 
bezprostředně po provedeném sociálním šetření na pracovní skupině, kterou tvoří obě 
sociální pracovnice a vedoucí zdravotně ošetřovatelského úseku. 
Po posouzení pracovní skupinou je s žadatelem buď uzavřena smlouva o poskytování 
soc. služby (v případě volné kapacity) nebo je písemně vyrozuměn o zařazení do 
pořadníku žadatelů (v případě naplněné kapacity) nebo je písemně vyrozuměn o 
odmítnutí uzavřít smlouvu o poskytování sociální služby s uvedením konkrétního 
zákonného důvodu (při nesplnění podmínek pro přijetí). 
 
Odmítnutí zájemce o sociální službu: 
Zájemci může být odmítnuto poskytování sociální služby z důvodů uvedených 
v ustanovení § 91 odst. 3 zákona č. 108/2006 Sb., o sociálních službách, ve znění 
pozdějších předpisů (dále jen zákon o sociálních službách): 
 
- 
neposkytujeme sociální službu, o kterou žadatel žádá, a to i s ohledem na vymezení 
okruhu osob, pro které je služba určena  
- 
nemáme dostatečnou kapacitu k poskytnutí sociální služby 
- 
zdravotní stav žadatele vylučuje poskytnutí sociální služby, tyto zdravotní stavy 
stanovuje prováděcí předpis k zákonu o sociálních službách 
- 
osobě, která žádá o poskytnutí sociální služby, Domov vypověděl v době kratší než 6 
měsíců před touto žádostí smlouvu o poskytnutí téže sociální služby z důvodu 
porušování povinností vyplývajících ze smlouvy. 
Ohledně termínu nástupu a zahájení poskytování sociální služby se se žadatelem 
domluví sociální pracovnice. 
V zájmu plynulého přechodu z domácího prostředí do sociálního zařízení chceme 
minimalizovat stresovou zátěž uživatele a jeho rodiny z neznámého prostředí, proto je 
před nástupem vhodná osobní návštěva budoucího uživatele v našem zařízení. 
V rámci jednání před vstupem do naší sociální služby je se žadatelem prokonzultován 
vzor smlouvy, ceník našich služeb, Domácí řád a formulář Ujednání o rozsahu a průběhu 
základních činností, příp. mu jsou tyto dokumenty předány i v písemné podobě. V den 
samotného vstupu do naší sociální služby je s uživatelem sepsána smlouva, která splňuje 
náležitosti dané zákonem o sociálních službách.  
Smlouvu připravuje sociální pracovník a podepisuje ředitel Domova, smlouva je uzavřena 
v písemné formě, ve dvou vyhotoveních, jedno je ponecháno uživateli, druhé si zakládá 
poskytovatel. 
 
Smlouvy uzavíráme na dobu neurčitou – se svéprávnými uživateli; s uživateli s omezením 
svéprávnosti, kdy smlouvu podepisuje opatrovník, či s uživateli, za něž podepisuje 
smlouvu obecní úřad obce s rozšířenou působností dle § 91 odst. 6 zákona o sociálních 
službách, je tato smlouva uzavírána na 3 roky. Ve smlouvě se vždy kryje platnost 
s účinností.  
 
 
3. Popis služby 
a. Naplnění základních činností ze zákona 
 
 
- 
poskytnutí ubytování – v Domově je 25 dvoulůžkových pokojů a jeden pokoj třílůžkový 
 
- 
poskytnutí stravy – strava je poskytována v rozsahu 3 hlavních jídel (snídaně, oběd, 
večeře) a 2 vedlejších jídel (přesnídávka, svačina). Strava je připravována ve vlastní 
kuchyni. Uživatelé mají možnost si vybrat ze dvou obědových menu od pondělí do 
pátku a ze dvou večeřových menu od pondělí do neděle. Strava je podávána 
uživatelům v jídelně nebo na pokojích dle schopností uživatelů. Strava v Domově je 
svým složením, množstvím a úpravou přizpůsobena věku a zdravotnímu stavu 
uživatelů. 
 
- 
pomoc při zvládání běžných úkonů péče o vlastní osobu – míra pomoci od 
samostatného provedení uživatelem, přes podporu až po vykonání pomoci 
pracovníkem. Míra pomoci je závislá na schopnosti uživatele k provedení úkonu. Je-li 
uživatel schopen zvládat konkrétní činnost, je podporován pracovníky v jejím 
samostatném provedení. 
 
- 
pomoc při osobní hygieně nebo poskytnutí podmínek pro osobní hygienu – denní 
hygienu provádějí uživatelé podle svých zvyklostí a potřeby. Uživatelé mají možnost 
provádět hygienu v koupelnách u pokojů nebo v centrálních koupelnách v jednotlivých 
patrech Domova. Pokud jim zdravotní stav nedovoluje osobní hygienu provádět, 
zajišťuje tyto potřeby pro uživatele ošetřovatelský personál dle přání a potřeb 
uživatele. 
 
- 
zprostředkování kontaktu se společenským prostředím – zajištění pomoci a podpory 
při využívání běžně dostupných služeb a informačních zdrojů, pomoc při obnovení 
nebo upevnění kontaktu s rodinou a pomoc a podpora při dalších aktivitách 
podporujících sociální začleňování (např. doprovod uživatelů do obchodu, pomoc při 
domlouvání návštěvy rodinných příslušníků apod.) 
 
- 
sociálně terapeutické činnosti – uživatelům nabízíme muzikoterapii a zooterapie 
 
- 
aktivizační činnosti – aktivační služby jsou realizovány aktivizačními pracovnicemi. 
Nabídka aktivit se zaměřuje na činnosti běžného života, zahrnuje např. společné 
vaření a pečení, předčítání, trénink paměti, zpívání, reminiscenci, tvořivou dílnu, mše 
svaté v Domově apod. Některé činnosti probíhají dle konceptu Smyslové aktivizace 
(podle stanoveného harmonogramu SA). 
 
- 
pomoc při uplatňování práv, oprávněných zájmů a při obstarávání osobních záležitostí 
– např. pomoc při jednání s ČSSZ, s Úřadem práce ČR, s telefonními operátory, 
s bankami apod. 
 
 
 
 
 
 
b. Pravidla poskytování služby (obsažená v domácích řádech a dalších 
předpisech, omezení vyplývající z charakteru služby) 
 
 
Základní pravidla pro poskytování pobytové sociální služby jsou uvedena v Domácím 
řádu, který je dostupný v písemné podobě všem uživatelům služby. 
 
Domov poskytuje sociální pobytové služby seniorům v souladu s platnými právními 
normami a současně s vnitřními předpisy, které jsou vytvořeny a postupně aktualizovány. 
 
 
 
 
c. Metody práce, plánování služby 
 
Plánování služby vychází z potřeb a přání uživatelů služby. Individuální plánování služby 
je pravidelné setkávání klíčového pracovníka s uživatelem s cílem zjistit uživatelova přání, 
potřeby, spokojenost se službami a s poskytovanou podporou při jejich naplňování.  
 
Jeho smyslem je poskytovat sociální službu v co největším zájmu uživatele, přizpůsobit ji 
jeho požadavkům, osobním cílům a zapojit jej do plánování i výkonu služby s přihlédnutím 
k jeho zdravotnímu stavu. 
 
Do individuálního plánu se zaznamenává spokojenost s poskytovanou službou, vlastní 
potřeby a cíle, nabídnutá a dohodnutá podpora. Plánují se cíle, které jsou pro uživatele 
konkrétní, realizovatelné a vyhodnotitelné. Uživatel si sám určí, jak dosáhnout 
stanoveného cíle. 
 
Výsledkem je dohoda mezi uživatelem a klíčovým pracovníkem o tom, co uživatel chce a 
jak se toho má dosáhnout. 
 
Klíčový pracovník je zodpovědný za hodnocení a úpravy cílů, za vedení veškeré 
dokumentace v souvislosti s reálnými cíly a potřebami uživatele.  
 
 
 
d. Pravidla pro vyřizování stížností 
 
O pravidlech pro podávání a vyřizování stížností jsou uživatelé informováni sociálním 
pracovníkem při nástupu do Domova a dále pravidelně každé 3 měsíce svým klíčovým 
pracovníkem. 
 
Stížnost je možné podat formou ústní, telefonickou, písemnou (pošta, e-mail) nebo 
vložením do Schránky stížností – jedna Schránka stížností je umístěna u vstupu do 
Domova a jedna je umístěna v prostorách jídelny Domova. Obě schránky jsou viditelně 
označené a jsou pravidelně 1x týdně vybírány sociální pracovnicí za přítomnosti svědka. 
U každé schránky jsou ve zjednodušené podobě popsány základní informace o podávání 
a vyřizování stížností a jsou zde k dispozici formuláře „Záznam o podání stížnosti“. 
 
Stížnosti přijímá sociální pracovnice, která zajistí jejich správné a včasné vyřízení – 
stížnosti jsou předány řediteli Domova, který je předá odpovědnému vedoucímu 
pracovníkovi, na jehož úsek je stížnost podána, a ředitel stanoví konkrétní způsob 
vyřízení. Lhůta pro vyřízení stížnosti je 30 dnů.  
 
Anonymní stížnosti mohou mít různou formu: písemnou, včetně elektronické podoby, a 
také telefonickou. Anonymními stížnostmi se zabýváme stejně jako stížnostmi, kde je 
jejich autor znám. Pokud není znám autor stížnosti, tak řešení bude zveřejněno na 
nástěnkách Domova a na webových stránkách Domova v rubrice Dokumenty 
(www.domovstityjedli.cz/stity/o-nas/dokumenty), a to po dobu 14 dnů. 
 
Vyrozumění o vyřízení stížnosti musí být stěžovateli podáno i v případě, že bylo zjištěno, 
že stížnost je neoprávněná.  
 
Pokud by stěžovatel nebyl s vyřízením stížnosti spokojen, může podat odvolání, a to 
v následujícím pořadí: k vyššímu nadřízenému (jmenovaní vedoucí zaměstnanci 
Domova) – řediteli Domova – zřizovateli Domova (Olomoucký kraj) – na MPSV – do 
kanceláře veřejného ochránce práv 
 
 
 
e. Pravidla pro ukončení služby 
 
Smlouvu o poskytování soc. služby je možné ukončit dohodou mezi uživatelem a 
poskytovatelem nebo výpovědí. 
Uživatel může smlouvu písemně vypovědět bez udání důvodů. 
Poskytovatel může smlouvu vypovědět pouze z následujících důvodů: 
- uživatel opakovaně porušuje Domácí řád Domova 
- uživatel zvláště hrubým způsobem narušuje soužití s ostatními uživateli 
- uživatel hrubě porušuje své povinnosti v oblasti úhrad za služby, vyplývající ze smlouvy  
- u uživatele došlo k změnám potřeb v takovém rozsahu, že je Domov není schopen 
zajistit poskytovanou sociální službou (např. změny ve zdravotním stavu) 
 
Výpovědní lhůta pro výpověď danou uživatelem i pro výpověď danou poskytovatelem činí 
1 měsíc a počíná běžet prvním dnem doručení druhé straně. 
 
 
f. Úhrady za služby, spoluúčast osoby blízké na úhradě 
 
Úhrady jsou stanoveny na základě zákona o sociálních službách, dále v souladu s 
vyhláškou č. 505/2006 Sb., kterou se provádějí některá ustanovení zákona o sociálních 
službách a také v souladu s usnesením Rady Olomouckého kraje č. UR/59/44/2022 ze 
dne 25.7.2022. 
Aktuální výše úhrad za ubytování a stravu je zveřejněna na webových stránkách Domova 
(https://www.domovstityjedli.cz/stity/domov-pro-seniory/cenik-sluzeb). 
Měsíční úhrada za ubytování a stravu se stanoví tak, že denní úhrada za ubytování a 
stravu je násobena koeficientem 30. 
V souladu s ustanovením § 73 odst. 3 zákona o sociálních službách musí uživateli po 
zaplacení úhrady za ubytování a za stravu za kalendářní měsíc zůstat minimálně 15 % 
z jeho měsíčního příjmu. Pokud by uživateli po zaplacení uvedených úhrad nezůstala 
částka ve výši alespoň 15 % z jeho měsíčního příjmu, výše úhrady se poměrně sníží. 
Pokud by uživatel žádal o sníženou úhradu, je povinen výši svého příjmu doložit. 
V případě snížené úhrady je spoluúčast osoby blízké dobrovolná. 
Uživatel dále v souladu s ustanovením § 73, odst. 4, zákona o sociálních službách hradí 
za poskytovanou péči, a to ve výši mu přiznaného příspěvku za péči. 
 
 
g. Další doplňující informace 
 
Mezi další služby, které jsou uživatelům nabízeny zprostředkovaně, patří např. pedikúra, 
kadeřnické služby, masáže, bohoslužby, návštěvy dobrovolníků. V Domově také 
pravidelně ordinuje praktický lékař a psychiatr. 
 
4. Fakultativní služby (jsou-li poskytovány) 
 
- 
telefonní hovory z pevné linky Domova 
- 
kopírování, tisk (černobíle i barevně) 
- 
laminování dokumentů 
- 
přeprava uživatele vozidlem Domova 
- 
mimořádné nákupy (nad rámec pravidelných nákupů, které jsou zajišťovány 1x 
týdně) 
 
 
5. Prostory, materiální a technické vybavení (bezbariérovost) 
 
Budova Domova je kompletně bezbariérová. Uživatelé mají k dispozici i venkovní prostory 
za budovou – malou zahrádku se zastřešenou pergolou. 
 
V Domově se nachází 25 dvoulůžkových pokojů a 1 třílůžkový. Celková kapacita je 53 
lůžek. 
 
I. patro Domova – zde se nachází pouze dvoulůžkové pokoje. Každý pokoj je vybaven 
polohovatelnými lůžky s nočními stolky, šatními skříněmi opatřenými trezorem pro 
úschovu cenných věcí uživatele, lampičkami a policemi. Na 6 pokojích je umyvadlo. 
Ostatní pokoje mají v předsíni (která je společná vždy pro dva pokoje) samostatnou 
koupelnu se sprchovým koutem a samostatné WC. 
Uživatelé mohou využívat i centrální bezbariérovou koupelnu, dále je na tomto patře 
klubovna s vybavenou kuchyňkou a relaxační místnost „Posezení v parku“. 
Ve všech pokojích, v centrální koupelně a po celé chodbě je nainstalován stropní závěsný 
systém pro zvedání a přesun imobilních uživatelů. 
 
II. patro Domova – zde se nachází jeden třílůžkový pokoj, ostatní pokoje jsou 
dvoulůžkové. Každý uživatel má k dispozici lůžko s úložným prostorem (při zhoršení 
zdravotního stavu uživatele ho lze vyměnit za polohovatelné lůžko), noční stolek, šatní 
skříň opatřenou trezorem pro úschovu cenných věcí uživatele, stůl, židli, lampičku a polici. 
WC a koupelna se sprchovým koutem je buď přímo u každého pokoje nebo v předsíni, 
která je společná pro dva sousední pokoje.  
Na tomto patře je rovněž centrální bezbariérová koupelna, vybavená speciální masážní 
vanou a samostatnou sprchou, a také kuchyňka. 
 
Každý uživatel si může po domluvě pokoj vybavit i drobnými osobními předměty. 
 
V přízemí budovy se nachází jídelna a kuchyň. 
 
V zařízení se nachází ještě další provozní prostory a zázemí organizace: 
pro sociálně aktivizační a volnočasové aktivity jsou určeny dvě místnosti (klubovna a 
tělocvična), dále jsou tu dvě pracovny personálu (využívá úsek zdravotně ošetřovatelské 
péče), 
kancelář 
sociálně 
aktivizačního 
úseku, 
kancelář 
vedoucí 
zdravotně 
ošetřovatelského úseku, kancelář vedoucí kuchyně, sklady zdravotního materiálu, 2x 
čistící místnost (myčka na podložní mísy + sklad špinavého prádla), sklad technického 
zabezpečení, prádelna, 2x úklidová místnost, dílna provozního úseku, kotelna, šatny pro 
personál. 
 
Domov má k dispozici dva osobní automobily, z toho jeden s nájezdovou plošinou pro 
přepravu osob na invalidním vozíku. 
                                   
 
 
 
 
 
Zpracovaly: sociální pracovnice Domova pro seniory 
Schválil: Ing. Michal Pospíšil 
 
 
Dne:  31.10.2022 
 
Elektronický podpis - 2.11.2022
Certifikát autora podpisu :
Jméno : Ing. Michal Pospíšil
Vydal : PostSignum Qualified CA 4
Platnost do : 15.11.2023 09:39:21-000 +01:00
