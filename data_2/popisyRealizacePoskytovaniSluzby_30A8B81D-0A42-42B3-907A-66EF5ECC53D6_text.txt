Centrum sociálních služeb J. Hradec - Domov seniorů Třeboň 
 
Popis realizace sociální služby  
Základní údaje  
Poskytovatel: Centrum sociálních služeb Jindřichův Hradec  
Sídlo: Česká 1175, 377 01 Jindřichův Hradec II  
Právní forma: příspěvková organizace 
Statutární orgán: Ing. Jiří Blížil, ředitel organizace  
IČO: 750 11 191  
Telefon: 384 361 569, 603 524 203 
Identifikátor datové schránky (ID): 5kfkg7z 
E-mail: reditel@cssjh.cz  
Web: www.cssjh.cz  
Zřizovatel: Jihočeský kraj, U Zimního stadionu 1952/2, 370 76 České Budějovice  
 
Sociální služba: Domov seniorů Třeboň  
Sídlo: Daskabát 306, 379 01 Třeboň  
Vedoucí zařízení: Ing. Lenka Krakowitzerová  
Telefon: 384 721 241, 602 879 448  
E-mail: vedouci@dstrebon.cz  
Web: www.dstrebon.cz  
 
Druh sociální služby: Domov pro seniory dle § 49 zákona o sociálních službách č. 108/2006 Sb.  
Identifikátor služby: 8500795  
Místo poskytování sociální služby: Daskabát 306, 379 01 Třeboň  
Kapacita služby: 72 klientů  
Služba se poskytuje: 24 hodin denně, 7 dní v týdnu, 365 dní v roce  
 
Službu zajišťuje: multidisciplinární tým, složený ze sociálních pracovníků, ze zdravotnických pracovníků 
(vedoucího zdravotního úseku, všeobecných sester a fyzioterapeutů), z vedoucích úseků péče a z pracovníků 
v sociálních službách.  
V našem týmu jsou i další nezbytné profese, které se podílejí na poskytování služby (finanční referent, 
zaměstnanci kuchyně, úklidu, prádelny a údržby). 
 
Materiální a technické vybavení  
Domov má takové materiální a technické vybavení, které odpovídá druhu a rozsahu poskytované služby. 
 
Popis Domova seniorů, dále jen Domov nebo DS 
DS je třípatrový a bezbariérový. 
Každé patro má pro snazší orientaci svou barvu. 
V našem Domově jsou převážně dvoulůžkové pokoje.  
V přízemí DS se nachází kancelář vedoucí DS, finanční referentky a skladní; vlastní kuchyně; velká jídelna 
sloužící rovněž jako kulturní a společenská místnost; kaple; vchod do odpočinkové zóny a WC pro klienty i 
návštěvy. 
Ve vestibulu DS se nachází automat na prodej teplých nápojů. 
Na 1. i 2. patře se kromě klientských pokojů a zázemí pro zaměstnance zdravotního úseku a úseků péče 
nachází centrální, moderně vybavená koupelna se speciálním vybavením pro seniory a tělesně postižené 
osoby; vybavená kuchyňka s lednicí, rychlovarnou konvicí a mikrovlnnou troubou; dále společenská 
místnost, která kromě aktivit klientů a zaměstnanců DS nabízí další možnost pro návštěvy nebo rodinné 
oslavy, … 
Ve 3. patře se nachází kancelář sociálních pracovníků; rehabilitace; dílna volnočasových aktivit; vlastní 
prádelna, mandlovna a plynová kotelna. 
Součástí Domova je venkovní odpočinková zóna s pergolou, lavičkami, stromy a záhony. 
Většina pokojů má svůj balkon, obvykle dva sousedící pokoje mají společnou kompletně vybavenou 
bezbariérovou koupelnu. 
Na každém pokoji a v místech, kde se klienti obvykle zdržují se nachází signalizační a dorozumívací zařízení 
(klient, sestra), které umožňuje vzájemnou komunikaci, případně přivolání pomoci. 
Na každém pokoji je potřebné základní vybavení (elektricky polohovatelné pečovatelské lůžko, 
uzamykatelný noční stolek, uzamykatelná skříň s trezorem, komoda, křeslo, polička, botník a zástěna mezi 
lůžky), další vybavení je v ostatních prostorách DS. 
Klient si může (pokud to prostorové podmínky dovolí) dovybavit svůj pokoj vlastním zařízením a výzdobou 
(obrázky, textilie, sošky, květiny apod.).  
Naší snahou je minimalizovat překážky v pohybu klientů, minimalizovat možná rizika pádů či úrazů klientů 
na pokoji a v ostatních prostorech DS. 
Klient může na svém pokoji používat vlastní televizi, rozhlasový přijímač, pokud jejich provozem neruší 
spolubydlící (po vzájemné dohodě nebo se sluchátky). 
Náklady spojené s uvedením vlastního přístroje do provozu, následnou údržbu, opravy, rozhlasové a 
televizní poplatky si klient hradí ze svých prostředků. 
Na kuchyňkách mají klienti k dispozici společnou lednici. 
 
Úhrada za ubytování zahrnuje i nezbytné provozní náklady (teplo, elektřinu, vodné, stočné) a související 
služby (úklid, odvoz odpadu, veškeré praní, žehlení a drobné opravy prádla osobního i ložního). 
 
Důležité kontakty:  
Lenka Krakowitzerová, vedoucí Domova seniorů Třeboň 
384 721 241, 602 879 448 
vedouci@dstrebon.cz 
 
Eva Vechetová, finanční referent 
384 721 241, 725 788 860 
ucetni@dstrebon.cz 
 
Jiří Vondrák, vedoucí zdravotního úseku 
384 721 152, 606 412 093 
zdravotni@dstrebon.cz 
 
Pavel Zeman, vedoucí úseku péče 1 
384 721 241, 384 721 152 
usekpece@dstrebon.cz 
 
Veronika Hrádková, vedoucí úseku péče 2 
384 721 241, 384 721 152 
usekpece2@dstrebon.cz 
 
Michaela Bicencová, DiS, sociální pracovník 
384 389 217 
socialni@dstrebon.cz 
 
Mgr. Lucie Vejběrová, sociální pracovník 
384 389 217 
socialni2@dstrebon.cz 
Pavla Markesová, fyzioterapeut 
rehabilitace@dstrebon.cz 
 
Šárka Divoká, DiS., fyzioterapeut 
rehabilitace2@dstrebon.cz 
 
Zdeňka Škardová, skladní 
384 389 216 
sklad@dstrebon.cz 
 
Jaroslav Plch, údržbář 
725 339 648 
 
Veřejný závazek Domova seniorů Třeboň  
Veřejný závazek DS upravuje poslání, cíle, zásady poskytované služby a hodnoty Domova ve vztahu k jeho 
obyvatelům. 
Poslání sociální služby 
„Posláním naší služby je poskytování nepřetržité sociální a ošetřovatelské péče osobám, které z důvodu věku 
a dlouhodobě nepříznivého zdravotního stavu nemohou žít ve svém přirozeném prostředí a potřebují 
pomoc, která jim nemůže být zajištěna jiným způsobem. 
Služba umožňuje důstojně a aktivně prožít stáří, dle potřeb a schopností osob v atmosféře podpory a 
porozumění.  
Snahou je v co nejvyšší míře udržet stávající schopnosti osob a jejich zapojení do běžného života společnosti.“ 
 
Cíle poskytované sociální služby:  
• 
Poskytovat činnosti a aktivity vedoucí k udržení, popř. k rozvoji samostatnosti s podporou zachování 
fyzických, psychických a sociálních schopností klientů, to vše na základě jejich individuálních 
možností, schopností, potřeb, přání a životního příběhu 
• 
Vytvořit klientům příjemné, klidné a bezpečné prostředí a zajistit jim v našem Domově důstojné 
prožití stáří 
• 
Podporovat klienty v udržení kontaktu s běžným životem a zachování přirozených vztahů s rodinou, 
blízkými, známými a okolím 
• 
Podporovat klienty v uplatňování vlastní vůle a dát jim možnost aktivně se zapojit do chodu DS 
 
Zásady platné při poskytování sociální služby: 
1. Podpora a nezbytná míra péče 
Klientům je poskytována pouze nezbytně nutná podpora a pomoc.  
Úplná péče je poskytována pouze v případech, kdy není spoluúčast klienta na vykonávaných činnostech a 
úkonech péče o vlastní osobu možná. 
2. Individualizovaná podpora klienta  
Podpora a pomoc je poskytována na základě osobních cílů klienta. 
Prostředkem k naplňování těchto cílů je individuální plán péče a podpory, který se pravidelně vyhodnocuje/ 
operativně mění a v němž je respektován názor a přání klienta. 
3. Zapojování klienta do spolurozhodování 
Klient se může individuálně i ve skupině podílet na spolurozhodování o poskytované službě, o svém 
vlastním životě. DS mu k tomu aktivně nabízí možnost a respektuje jeho názor. 
4. Maximální naplňování práv klienta 
DS při poskytování služby dbá, aby byla zajištěna ochrana práv klienta a tato práva byla maximálně 
naplňována. 
5. Zamezení sociálnímu vyloučení klienta 
Poskytovaná služba podporuje zapojení klienta do života společnosti. 
Klient je podporován při využívání vnějších dostupných služeb. 
6. Vnímání osoby klienta ve všech souvislostech 
I když poskytovaná služba pokrývá jen část potřeb klienta, je vždy plánována a prováděna s ohledem na 
ostatní požadavky a odlišnosti jednotlivých klientů, jejich rodinnou situaci, zájmy, vztahové sítě, apod. 
7. Týmová spolupráce  
Profesionalita poskytované služby vychází z týmové spolupráce všech zainteresovaných profesí uvnitř i vně 
DS, důraz je přitom kladen na vzájemný dialog a dohodu. 
8. Odpovědnost DS 
Role jednotlivých zaměstnanců zapojených do poskytování sociální služby jsou jasně definovány, včetně 
příslušných kompetencí a z toho plynoucích odpovědností. 
9. Bezpečnost a odbornost poskytované služby 
DS garantuje oboustranně bezpečný způsob poskytování služby a její kvalitu. 
DS klade důraz na další vzdělávání svých zaměstnanců, na pravidelné hodnocení zaměstnanců i 
poskytované služby. 
10. Transparentnost při poskytování služby 
Veškerá činnost DS je průhledná, je o ní zajištěná dostatečná informovanost, která umožňuje jak odbornou 
diskusi, tak i veřejnou kontrolu. 
 
Chceme být klientům partnery a proto: 
• 
Klademe důraz na důstojnost, protože ta vede k posilování sebeúcty 
• 
Podporujeme nezávislost klienta, protože ta vede k jeho sebeurčení 
• 
Vytváříme podmínky pro pocit jistoty a bezpečí klienta, protože i ty dělají domov Domovem 
• 
Nasloucháme přáním a potřebám klienta, abychom věděli, co je pro něj důležité a čím můžeme 
pomoci 
• 
Vážíme si dobrých vztahů, protože jsou v životě často tím nejcennějším 
 
Naše hodnoty ve vztahu k obyvatelům Domova:  
• 
Chráníme Vaše soukromí 
• 
Jsme vůči Vám empatičtí 
• 
Chceme, abyste věděli, že nám na Vás záleží 
• 
Vaše potřeby a přání nás neobtěžují - sdílíme je 
• 
Je pro nás minimem, jste-li čistí, upravení a sytí 
• 
Chceme, abyste věděli, že v Domově nejste sám/a - stáří není důvodem být sám a vzdát se radostí 
života 
• 
Domov vytvářejí lidé, my všichni zaměstnanci DS jsme součástí Vašeho života - jsme tady pro Vás 
 
Komu je sociální služba určena - cílová skupina DS 
Domov seniorů Třeboň poskytuje pobytovou službu osobám starším 55 let především z Jihočeského kraje, 
které mají sníženou soběstačnost z důvodu věku nebo trvalých změn zdravotního stavu, jejichž situace 
vyžaduje pravidelnou pomoc jiné fyzické osoby.  
Služba je poskytována osobám, které potřebují komplexní péči, jenž jim nemůže být zajištěna členy rodiny 
v jejich domácím prostředí, ani terénními službami sociální péče. 
 
Negativní vymezení cílové skupiny - vychází ze zákona č. 108/2006 Sb., o sociálních službách v 
platném znění.  
Poskytovatel sociálních služeb může odmítnout uzavřít smlouvu o poskytování sociálních služeb pouze, 
pokud: 
a) neposkytuje sociální službu, o kterou osoba žádá, a to i s ohledem na vymezení okruhu osob v registru 
poskytovatelů sociálních služeb, 
b) nemá dostatečnou kapacitu k poskytnutí sociální služby, o kterou osoba žádá, 
c) zdravotní stav osoby, která žádá o poskytnutí pobytové sociální služby, vylučuje poskytnutí takové 
sociální služby;  
tyto zdravotní stavy stanoví prováděcí právní předpis:  
Vyhláška č. 505/2006 Sb., § 36 - poskytování pobytové sociální služby se vylučuje, jestliže 
•  zdravotní stav osoby vyžaduje poskytnutí ústavní péče ve zdravotnickém zařízení, 
• osoba není schopna pobytu v zařízení sociálních služeb z důvodu akutní infekční nemoci,  
• chování osoby by z důvodu duševní poruchy závažným způsobem narušovalo kolektivní soužití v domově   
   seniorů 
   nebo 
d) osobě, která žádá o poskytování sociální služby, vypověděl v době kratší než 6 měsíců před touto žádostí 
smlouvu o poskytnutí téže sociální služby z důvodu porušování povinností vyplývajících ze smlouvy. 
 
Registr poskytovatelů sociálních služeb: 
Sociální služba není určena pro osoby nadužívající alkoholické nápoje, případně závislé na zákonem 
zakázaných návykových látkách. 
  
 
Základní činnosti sociální služby - Domov pro seniory 
Poskytování ubytování: 
• ubytování  
• úklid, praní, žehlení a drobné opravy prádla osobního i ložního 
Poskytování stravy: 
• zajištění celodenní stravy odpovídající věku, zásadám racionální výživy a potřebám dietního 
stravování v rozsahu tří hlavních jídel a dvou vedlejších,  
u diabetiků, dle rozhodnutí lékaře v rozsahu tří hlavních jídel a tří vedlejších jídel denně  
• zajištění pitného režimu v průběhu celého dne 
Pomoc při zvládání běžných úkonů péče o vlastní osobu: 
• pomoc při oblékání a svlékání včetně speciálních, kompenzačních pomůcek 
• pomoc při přesunu na lůžko nebo vozík 
• pomoc při vstávání z lůžka, uléhání, změna poloh 
• pomoc při podávání jídla a pití 
• pomoc při prostorové orientaci, samostatném pohybu ve vnitřním i vnějším prostoru 
Pomoc při osobní hygieně nebo poskytování podmínek pro osobní hygienu: 
• pomoc při úkonech osobní hygieny 
• pomoc při základní péči o vlasy a nehty 
• pomoc při použití WC 
Zprostředkování kontaktu se společenským prostředím: 
• podpora a pomoc při využívání běžně dostupných služeb a informačních zdrojů 
• pomoc při obnovení nebo upevnění kontaktu s rodinou a pomoc, podpora při dalších 
aktivitách podporujících sociální začleňování osob 
Sociálně terapeutické činnosti: 
• socioterapeutické činnosti, jejichž poskytování vede k rozvoji nebo udržení osobních a  
     sociálních schopností a dovedností podporujících sociální začlenění osob 
Aktivizační činnosti: 
• volnočasové a zájmové aktivity 
• pomoc při obnovení nebo upevnění kontaktu s přirozeným prostředím 
• nácvik a upevňování motorických, psychických a sociálních schopností a dovedností 
Pomoc při uplatňování práv, oprávněných zájmů a při obstarávání osobních záležitostí: 
• pomoc při komunikaci vedoucí k uplatňování práv a oprávněných zájmů 
 
Nad rámec výše uvedených základních činností může Domov zajistit další služby (dle individuální objednávky 
klienta), které si klient hradí ze svých prostředků, viz Sazebník fakultativních služeb DS Třeboň. 
Aktuální Sazebník fakultativních služeb je zveřejněn na webových stránkách www.dstrebon.cz, v Informacích 
pro Zájemce o naši službu, v sekci Potřebné dokumenty.  
Klientům poskytujeme pomoc a podporu dle jejich individuálních potřeb a možností. 
Smyslem je, aby míra podpory a pomoci vedla k zachování stávajících schopností, a to v maximální možné 
míře.  
Naše zásada zní: „Tak soběstačný, jak jen je možné, tolik péče, kolik je nutné“. 
Při poskytování naší služby se snažíme každému klientovi „ušít službu na míru“, dle jeho skutečných přání, 
očekávání, potřeb, požadavků, možností a schopností. 
Aby se toto dařilo, má každý klient svého „Klíčového pracovníka“ z řad zaměstnanců úseků péče. 
Klíčový pracovník je pro klienta garantem pro poskytování kvalitní služby a dodržování práv klienta. 
Klíčový pracovník společně s klientem, je-li to možné s ohledem na jeho zdravotní stav, případně za účasti 
jeho zástupce, plánuje a hodnotí průběh a způsob poskytování sociální služby.  
 
Lékařská a ošetřovatelská péče 
Lékařská péče je v našem Domově zajišťována smluvně, pravidelnou návštěvní službou praktického lékaře. 
Při zahájení poskytování služby je klientovi nabídnuta možnost registrace u smluvního praktického lékaře 
DS. Tuto možnost klient může využít kdykoliv v průběhu poskytování služby. 
Pokud klient není zaregistrován u smluvního praktického lékaře DS, je to jeho rozhodnutí, které DS zcela 
respektuje, ale veškeré věci spojené s předpisem/s indikací léků, s doporučením ke specialistům, …, si klient 
vyřizuje sám nebo jeho zástupce či rodina. 
Do DS pravidelně dochází také odborný lékař - psychiatr. 
Informace o zdravotním stavu klienta podává pouze ošetřující lékař. 
O návštěvě klienta u odborných lékařů/specialistů (interna, diabetologie, kardiologie, chirurgie, …) 
rozhoduje praktický lékař. 
S výše uvedenými specialisty Domov zprostředkuje kontakt/zajistí návštěvu, případně doprovod ze strany 
personálu péče, možná je i spolupráce s rodinou klienta (doprovod ze strany rodiny je pro všechny 
zúčastněné velmi pozitivní). 
Dojde-li ke zhoršení zdravotního stavu klienta mimo ordinační hodiny praktického lékaře (odpoledne, v noci, 
o víkendech, svátcích), je lékařská péče zajišťována Lékařskou službou první pomoci (LSPP) nebo 
Zdravotnickou záchrannou službou (ZZS). 
Indikovanou ošetřovatelskou péči zajišťují registrované všeobecné sestry bez odborného dohledu dle 
platných právních předpisů a individuálních ošetřovatelských plánů. 
DS poskytuje základní rehabilitační péči na základě indikace lékaře a dle svých kapacitních možností. 
DS zajistí na žádost klienta léky předepsané lékařem a jejich pravidelné podávání. 
DS zajistí na žádost klienta inkontinentní pomůcky předepsané lékařem. 
Doplatky za léky si klient hradí ze svých prostředků. 
 
Léčebná rehabilitace  
Rehabilitace je důležitou součástí péče o naše klienty.  
Staří, ale i nemocní lidé jsou vlivem fyziologických procesů zvýšeně náchylní k náhlému zhoršení 
zdravotního stavu, které má za následek snížení soběstačnosti a zvýšení nejistoty. Prakticky ze dne na den 
jsou tito lidé nuceni změnit dosavadní způsob života a přistoupit na roli pasivního příjemce pomoci, které 
často silně otřese jejich důstojností.  
Cílem rehabilitace v našem Domově je zlepšení zdravotního stavu, psychického a funkčního stavu, snižování 
chronické distability, nácvik samostatnosti a soběstačnosti klientů dle jejich zdravotního stavu, výběr 
nejvhodnějších rehabilitačních nebo kompenzačních pomůcek.  
Rehabilitace probíhá individuálně i skupinově pod dozorem zkušených fyzioterapeutek, dle doporučení 
lékaře.  
Indikovaná rehabilitace je klientům poskytována bezplatně.  
V rámci provozních možností (personálních, časových) se snažíme rehabilitovat také s ostatními klienty, u 
nichž není rehabilitace indikována (minimálně pro zlepšení jejich psychiky).  
 
 
Logopedie  
Nejčastější poruchy komunikace u seniorů vznikají v důsledku cévních mozkových příhod, sluchových vad, 
demencí a různých typů neurologických onemocnění. Rehabilitací řeči se zabývá klinický logoped v rámci 
multidisciplinárního týmu dalších odborníků (neurolog, psycholog, psychiatr, foniatr, fyzioterapeut, ...). 
I v seniorském věku je možné komunikaci zlepšit, popř. zajistit, aby se její stav nezhoršoval. Prognóza je 
závislá na mnoha faktorech, mezi jinými na včasnosti logopedické intervence nebo na charakteru základního 
onemocnění. 
Logopedka pravidelně docházející do našeho Domova Mgr. Klára Doubková se snaží ve spolupráci se 
zaměstnanci DS, s rodinou, případně dobrovolníky docílit toho, aby naši klienti měli šanci a možnost 
komunikovat se svým okolím, aby byly vyslyšeny jejich potřeby, přání, to - co je těší, to - co je trápí, ... 
 
Sociální pomoc a podpora 
Sociální práci a základní sociální poradenství zajišťují v našem Domově sociální pracovníci s příslušnou 
kvalifikací. 
Kultivované vystupování a trpělivé jednání = to jsou naši sociální pracovníci. 
Komunikují se zájemci, se žadateli o naši službu, s klienty, s jejich zástupci, s rodinami i blízkými klientů: 
• 
před přijetím do Domova 
• 
během jejich života v Domově 
• 
při ukončení poskytování naší služby (úmrtí klienta, přechod do jiného zařízení sociálních služeb) 
Parketou sociálních pracovníků je již zmíněné:  
• zprostředkování kontaktu klienta se společenským prostředím 
• sociálně terapeutické činnosti 
• aktivizační činnosti 
• pomoc při uplatňování práv, oprávněných zájmů a při obstarávání osobních záležitostí 
 
Cílená aktivizace, „I podzim života může být pestrý“  
„Stárneme všichni, proti věku není léku, ale rychlost stárnutí si určujeme sami.“  
My jsme si dali za cíl, že rychlost úbytku sil fyzických i psychických zpomalíme, jak jen to půjde.  
Nabídka cílené aktivizace je velmi úzce spjata s procesem Individuálního plánování průběhu sociální služby. 
Nabídku určují samotní klienti, my reagujeme na jejich potřeby, možnosti, očekávání a přání. 
 
Kulturní a společenský život  
Kromě cílené aktivizace se snažíme o „Bezpečný Domov s otevřenými dveřmi“, o to, aby obyvatelé 
Domova nebyli odříznuti od okolního světa, od společenského dění, od svých vrstevníků, nejbližších, přátel 
a vzpomínek.  
Neustále hledáme způsoby, „jak přidat léta životu a zároveň přidat život létům“. Společenský život v průběhu 
roku je opravdu nabitý a rozmanitý, aby si každý klient přišel na své (hudební a taneční vystoupení, masopust, 
Josefovská, Svatováclavská, Svatomartinská, Mikulášská zábava, dožínky, grilování, oslavy narozenin a 
svátků, výlety, soutěže, promítání filmů, programy s duchovní tématikou, …).  
Několikrát v roce otevíráme dveře Domova našim nejmilejším, nejmenším návštěvníkům, dětem z místních 
mateřských škol (oslava dne matek, vánoční besídky).  
 
Informace pro zájemce o naši službu 
Průběh jednání se zájemcem o sociální službu 
 
Vysvětlení pojmů, které jsou v textu níže použity: 
Zájemce o sociální službu - člověk, který se ocitl v nepříznivé sociální situaci a tato situace je řešena 
prostřednictvím jednání s poskytovateli sociálních služeb 
Nepříznivá sociální situace (NSS) 
Jde o životní situaci člověka, kvůli které mu hrozí sociální vyloučení nebo kvůli které již sociálně vyloučen je. 
Má přímou vazbu na cílovou slupinu poskytovatele soc.služby (komu je služba určena). 
V NSS se nachází člověk, který: 
• není schopen sám uspokojovat své potřeby a 
• nemá zdroje k jejich uspokojení  
Zdroji se rozumí:  
• vnitřní zdroje (možnosti a schopnosti člověka = vlastní zdroje) 
• vnější zdroje (rodina, blízké osoby, další sociální služby - např. terénní služby, veřejně dostupné 
služby) 
 
„Osobní cíle = cíle spolupráce“ 
Tyto cíle směřují k řešení nepříznivé sociální situace zájemce a musí být zároveň v souladu s cíli služby. 
Cíl spolupráce je stanoven jako průnik 3 faktorů: 
• přání zájemce 
• potřeby zájemce 
• možnosti poskytovatele sociální služby 
Osobní cíle zájemce popisují, co zájemce potřebuje nebo čeho chce dosáhnout prostřednictvím poskytování 
sociální služby → cíle spolupráce  
Žádost o poskytování sociální služby DS Třeboň = žádost o poskytování naší služby, dále jen Žádost 
Smlouva o poskytování sociální služby DS Třeboň = smlouva o poskytování naší služby, dále jen Smlouva 
Žadatel - zájemce, který podal žádost o naši službu 
Zástupce žadatele, dále jen zástupce: nejčastěji opatrovník nebo zplnomocněný zástupce, dále zástupce 
Obecního úřadu ORP, … 
Blízcí žadatele, dále jen blízcí: nejčastěji rodinní příslušníci, pečující osoby 
 
Účastníci jednání:  
• Pověření zaměstnanci DS (vedoucí DS, sociální pracovníci - SP, klíčoví pracovníci - KP) 
• Zájemce/žadatel jeho zástupce, případně blízcí 
• Sociální pracovník zdravotnického zařízení lůžkové péče nebo sociální pracovník zařízení sociální 
služby, kde se momentálně žadatel nachází  
• Na žádost žadatele/jeho zástupce nebo vyžaduje-li to situace je k jednání přizván externí odborník, 
např. právník, psycholog, logoped, osobní asistent atd.   
• Na přání žadatele další neuvedené osoby, které si při jednání přeje mít. 
 
Fáze jednání: 
1. První kontakt se zájemcem - základní sociální poradenství:  
Odpovědné osoby - vedoucí DS, sociální pracovníci 
2. Podání žádosti o poskytování naší služby: 
Ze zájemce se stává žadatel 
3. Sociální šetření:  
Odpovědné osoby - sociální pracovníci 
4. Zpětná vazba/písemné vyjádření vedení DS k žádosti  
 
Zde mohou nastat tři situace: 
• Zpětvzetí žádosti (v rámci sociálního šetření, po vzájemné dohodě) 
• Oznámení o zařazení do Evidence žadatelů o poskytování sociální služby Domov seniorů Třeboň 
• Oznámení o odmítnutí poskytování sociální služby Domov seniorů Třeboň/zamítnutí žádosti  
 
5. Aktualizace žádosti v Evidenci žadatelů:  
Žadatel/jeho zástupce/blízcí průběžně informují soc. pracovníky o všech podstatných změnách, které 
na straně žadatele po zařazení do Evidence nastaly.  
Díky aktualizaci SP pracují s aktuálními informacemi, vyhodnocují urgentnost řešení nepříznivé 
sociální situace žadatele a získávají další, nové informace, které mají vliv na vhodné místo pro 
žadatele. 
Ze strany vedení DS probíhá aktualizace žádostí v Evidenci obvykle jednou ročně, s cílem ověřit 
aktuální zájem a potřebnost poskytování naší služby. 
 
6. Jednání o uzavření smlouvy o poskytování sociální služby DS Třeboň, dále jen Jednání o uzavření 
smlouvy:  
Odpovědné osoby - sociální pracovník a klíčový pracovník budoucího klienta. 
 
Základní zásady jednání se žadatelem 
Jednání nikdy neprobíhá formou „O mě, beze mě - o něm, bez něj“.  
Osobní jednání probíhá vždy za účasti/za přítomnosti žadatele, bez ohledu na jeho případné zastupování a 
místo aktuálního pobytu. 
Při jednání SP dbá na jasné právní postavení žadatele (omezení svéprávnosti, zastupování, kým a v jakých 
záležitostech, …). 
SP vždy jedná v souladu s příslušným usnesením/rozhodnutím soudu nebo s obsahem úředně ověřené plné 
moci k zastupování žadatele. 
Pokud žadatel není schopen dostatečně porozumět obsahu jednání ani zjednodušenému výkladu smlouvy a 
není již schopen k jednání někoho zplnomocnit, je nutné podat soudu návrh na omezení svéprávnosti, 
ustanovení opatrovníka, pokud již nebylo podáno. 
Pokud je žadatel umístěn ve zdravotnickém zařízení lůžkové péče nebo v sociální službě poskytované ve 
zdravotnickém zařízení lůžkové péče, SP navíc komunikuje se sociálním pracovníkem tohoto zařízení. 
 
 
1. První kontakt se zájemcem/základní sociální poradenství 
První kontakt se zájemcem, s jeho zástupcem, blízkým probíhá obvykle: 
• telefonicky 
• e-mailem  
• osobně  (osobní jednání v DS – to vždy upřednostňujeme, doporučujeme) 
 
Cílem prvního kontaktu se zájemcem je: prvotní řešení nepříznivé sociální situaci zájemce, ...  
Výstupem prvního kontaktu je: 
• podání žádosti o poskytování naší služby 
• zprostředkování kontaktu na jinou formu pomoci, na jiný druh sociální služby 
 
 
2. Žádost 
Formulář žádosti lze získat: 
• osobně, vyzvednutím v DS, na adrese Daskabát 306, 379 01 Třeboň, v kanceláři vedoucí DS, případně 
v kanceláři finančního referenta nebo sociálních pracovníků 
• na webových stránkách DS, www.dstrebon.cz, v sekci Informace pro Zájemce o naši službu 
• na požádání zašleme formulář e-mailem nebo poštou, na předem určenou adresu 
Způsob podání žádosti/způsob jejího doručení:  
• osobně v DS, na podatelně DS/v kanceláři finančního referenta 
• poštou na adresu DS Třeboň 
• e-mailem, žádost se nascanuje a s průvodním dopisem se zašle na e-mailové adresy sociálních 
pracovníků DS 
 
Všechny potřebné kontaktní informace jsou uvedeny na formuláři žádosti. 
Finanční referent zapíše každou, kompletně vyplněnou příchozí žádost do Podacího deníku a následně ji 
předá sociálním pracovníkům, kteří s ní dále pracují. 
Kompletní žádost - 2 listy: 
1. list - Žádost o poskytování sociální služby DS Třeboň 
2. list - Vyjádření ošetřujícího lékaře o zdravotním stavu žadatele o poskytování sociální služby DS 
Třeboň (povinná příloha k žádosti) 
 
Žádost musí být podepsaná - žadatelem nebo jeho zástupcem. 
V případě, že žadatel má ustanoveného zástupce, ale zároveň je schopen žádost podepsat a pochopit 
smysl tohoto úkonu, je v každém případě žádoucí, aby na žádost připojil i svůj podpis.  
 
Pokud žadatel nemá trvalé bydliště v Jihočeském kraji, při jednání se zohledňují další skutečnosti (např. 
rodina, blízcí žadatele žijí v Jižních Čechách, žadatel pochází z Jižních Čech, …). 
 
Příloha k žádosti - Vyjádření ošetřujícího lékaře popisuje aktuální zdravotní stav žadatele → vyjádření 
lékaře nesmí být starší 3 měsíců. 
Tento předepsaný formulář NELZE nahradit žádnou lékařskou zprávou ani jiným formulářem! 
 
Nejpozději do 30 dnů od doručení žádosti se SP telefonicky spojí se žadatelem/s jeho zástupcem, případně 
s kontaktní osobou uvedenou na žádosti, aby se společně domluvili na termínu a místě Sociálního šetření. 
Tato lhůta se prodlužuje až na 3 měsíce v době, kdy počet přijatých žádostí převýší kapacitní možnosti 
sociálních pracovníků, jejichž parketou je nejen Jednání se zájemci o naši službu, ale i Individuální 
plánování průběhu sociální služby klientů DS. 
 
 
3. Sociální šetření 
Sociální šetření navazuje na podání žádosti a je parketou sociálních pracovníků DS. 
Toto šetření provádějí oba sociální pracovníci. 
Sociální šetření proběhne v místě aktuálního pobytu žadatele (v jeho vlastní domácnosti, v domácnosti 
pečující osoby, ve zdravotnickém zařízení lůžkové péče, …). 
Cílem Sociálního šetření je vzájemně se poznat, informovat se, představit naši službu a společně řešit 
nepříznivou sociální situaci žadatele, pakliže k tomuto nedošlo již dříve. 
Dále: 
• poskytnout žadateli informace v takovém rozsahu, aby se mohl rozhodnout, zda jeho zájem o 
poskytování naší služby stále trvá (s ohledem na jeho požadavky, očekávání, přání a osobní cíle) 
• získat potřebné informace o žadateli z důvodu posouzení, zda patří do cílové skupiny DS a zjistit 
závažnost jeho nepříznivé sociální situace 
• je-li zřejmé, že žadatel nespadá do naší cílové skupiny - je cílem šetření poskytnout mu základní 
sociální poradenství, předat kontakty na sociální služby, které by mohly lépe a efektivněji řešit jeho 
situaci.   
 
Výstupem ze Sociálního šetření je dokument v písemné podobě s názvem Záznam ze sociálního šetření. 
 
Do 14 dní po proběhnutí Sociálního šetření odešle vedení DS žadateli/jeho zástupci písemné vyjádření 
k žádosti.  
V případě, že během Sociálního šetření nastane jakákoliv sporná, nestandardní situace, tato lhůta se 
prodlužuje až do jejího vyjasnění, přičemž je druhá strana o tomto postupu, tedy o prodloužení lhůty písemně 
informována. 
 
V rámci sociálního šetření, po oboustranné domluvě, tzn. po domluvě žadatele a sociálních pracovníků 
může dojít k tzv. Zpětvzetí žádosti o poskytování sociální služby DS Třeboň. 
K zpětvzetí žádosti dojde nejčastěji v případě, že žadatel toho času nesplňuje cílovou skupinu DS. 
Žadatel je ještě v lecčem soběstačný, nepotřebuje pobytovou sociální službu, nepotřebuje 24 - hodinovou 
péči a podporu (aktuálně ani v blízké budoucnosti - předpoklad).  
Péči a podporu, může zajistit rodina v jeho domácím prostředí nebo dostupné terénní služby sociální péče. 
Obě strany podepíší dokument s názvem Zpětvzetí žádosti o poskytování sociální služby DS Třeboň,  
(2 originály). Každá strana obdrží jeden originál. 
SP vrátí žadateli žádost a zároveň jej informují, že jakmile dojde ke změně/ke zhoršení jeho situace, může si 
podat novou žádost, s novými skutečnostmi. 
 
4. Zpětná vazba/písemné vyjádření vedení DS k žádosti žadatele 
 
Mohou nastat 3 různé situace: 
1. Zpětvzetí žádosti žadatelem (v rámci Sociálního šetření, po vzájemné dohodě) 
 
2. Oznámení o zařazení do Evidence žadatelů o poskytování sociální služby Domov seniorů Třeboň 
Důvod zařazení žádosti do Evidence: přestože žadatel patří do cílové skupiny DS, vedení Domova toho 
času nemůže se žadatelem uzavřít Smlouvu o poskytování sociální služby, protože nemá dostatečnou 
kapacitu, nemá pro žadatele volné, vhodné místo. 
 
3. Oznámení o odmítnutí poskytování sociální služby Domov seniorů Třeboň/zamítnutí žádosti 
žadatele (po Sociálním šetření a pouze ze zákonných důvodů nebo na základě informací k cílové 
skupině DS uvedených v Registru poskytovatelů sociálních služeb). 
 
             Oznámení o odmítnutí poskytování sociální služby Domov seniorů Třeboň, zamítnutí žádosti  
Na tomto oznámení jsou uvedeny vždy tyto informace: 
• konkrétní důvod/důvody odmítnutí 
• informaci o možnosti k Oznámení se písemně vyjádřit, podat námitky proti tomuto rozhodnutí, 
včetně adres/kontaktů, kam své námitky směřovat 
• kontakt na sociální pracovníky DS, kteří žadateli/jeho zástupci nabízí sociální poradenství, jak řešit 
konkrétní nepříznivou sociální situaci  
• informaci o Registru poskytovatelů sociálních služeb, v němž jsou uvedeny všechny registrované 
sociální služby na území ČR 
• informaci o možnosti obrátit se na obecní úřad obce s rozšířenou působností, dle místa trvalého 
pobytu žadatele, aby pověření zaměstnanci tohoto úřadu pomohli s řešením nepříznivé sociální 
situace žadatele  
  
Evidence žadatelů o poskytování sociální služby DS Třeboň 
Žádosti těchto žadatelů vedou jak v písemné, tak v elektronické podobě sociální pracovníci. 
Žádosti v písemné podobě jsou uloženy v uzamykatelné skříni, v kanceláři soc.pracovníků opatřené 
bezpečnostním zámkem. 
Délka evidence žádosti NENÍ pro přijetí žadatele do DS rozhodující.   
Pokud o umístění v DS žádá manželský pár, jsou jejich žádosti posuzovány jednotlivě, ale v budoucnu se 
zohledňuje jejich přání - chtějí/nechtějí sdílet společný pokoj.  
 
5. Aktualizace žádostí 
 
Žadatel/jeho zástupce či pečující informuje soc. pracovníky o všech podstatných změnách, které na straně 
žadatele po podání žádosti, po Sociálním šetření, po zařazení do Evidence žadatelů nastaly.  
SP díky aktualizaci vyhodnocují urgentnost řešení nepříznivé sociální situace žadatele a získávají další, nové 
informace, které mají vliv na vhodné místo pro žadatele. 
 
 
Předmět aktualizace - co je potřeba sdělovat:  
• změnu zdravotního stavu žadatele 
• snížení soběstačnosti/sebeobsluhy žadatele 
• změnu stupně přiznaného příspěvku na péči  
• omezení svéprávnosti žadatele/zastupování žadatele 
• omezení možností, schopností pečující osoby o žadatele nadále pečovat/úmrtí pečující osoby 
• nedostupnost terénních služeb v místě, kde se žadatel nachází, nedostatečnou kapacitu těchto služeb 
zajistit žadateli kvalitní a potřebnou péči 
 
Současně sociální pracovníci prosí o sdělení informace:  
• že žadatel byl přijat do jiného zařízení sociálních služeb 
a zda i přes toto přijetí má zájem o vedení své žádosti v naší Evidenci žadatelů  
• že žádost není již aktuální, nejčastěji z důvodu úmrtí žadatele  
 
Komu a jakou formou se tyto informace sdělují:  
Sociálním pracovníkům, nejlépe písemně (poštou či e-mailem).  
 
 
6. Jednání o uzavření smlouvy o poskytování sociální služby DS Třeboň, dále jen  
Jednání o uzavření smlouvy 
 
Poté co se v Domově uvolní lůžko následuje Jednání o uzavření smlouvy s budoucím klientem DS. 
Toto jednání vede určený sociální pracovník a klíčový pracovník (KP) budoucího klienta. 
SP z Evidence žadatelů vybere člověka, jehož situace vyžaduje z naší strany urgentní řešení a jemuž nejvíce 
vyhovuje uvolněné místo. 
SP se telefonicky spojí se žadatelem/jeho zástupcem/případně s kontaktní osobou uvedenou na žádosti, aby 
si ověřil aktuální zájem o poskytování naší služby a možnost příchodu žadatele do Domova. 
V případě pozitivní zpětné vazby - SP domluví pro obě strany vyhovující termín a místo Jednání o uzavření 
smlouvy. 
V případě negativní zpětné vazby - žadatel momentálně nechce nebo nemůže řešit zahájení poskytování naší 
služby, sociální pracovník o tomto učiní písemný zápis. Žadatel nadále zůstává v Evidenci žadatelů, aniž by 
jeho současné rozhodnutí mělo vliv na budoucí jednání ze strany vedení DS.  
Žádosti nebodujeme ani nepřidělujeme mínusové body za odmítnutí možného přijetí do DS. 
Nastane-li situace, že žadatel odmítne Jednání o uzavření smlouvy, SP vybere stejným způsobem dalšího 
žadatele z Evidence. 
 
Pokud žadatel není schopen dostatečně porozumět obsahu jednání ani zjednodušenému výkladu smlouvy 
a není již schopen k jednání někoho zplnomocnit, je nutné podat k soudu návrh na omezení svéprávnosti, 
ustanovení opatrovníka, pokud již nebylo podáno. 
 
Žadatele, který podle lékařského posudku vydaného poskytovatelem zdravotních služeb není schopen 
sám jednat a nemá soudem ustanoveného opatrovníka nebo zplnomocněného zástupce na základě plné 
moci, zastupuje při uzavírání smlouvy s naším zařízením Městský úřad Třeboň (obecní úřad obce s 
rozšířenou působností podle sídla zařízení sociálních služeb). 
Na jednání se ověří aktuálnost informací ze Sociálního šetření a dalších informací, které sociální pracovníci 
dodatečně po šetření obdrželi. 
 
Účelem Jednání o uzavření smlouvy je: 
• poskytnout   žadateli/jeho zástupci   před   uzavřením   Smlouvy   veškeré   informace   o   právech   
a povinnostech, které mu ze Smlouvy a z Domácího řádu, případně z dalších vnitřních předpisů 
poskytovatele vyplývají 
• poskytnout žadateli/jeho zástupci veškeré informace, které žádá před uzavřením Smlouvy 
• informovat žadatele/jeho zástupce srozumitelnou formou o důležitosti, významu a způsobu 
Individuálního plánování průběhu sociální služby 
• získat o žadateli informace potřebné pro zahájení procesu - Individuální plánování průběhu sociální 
služby 
Tzn. že se jednání zaměří na oblast péče a podpory: 
o na aktuální potřeby, požadavky, očekávání a osobní cíle/přání žadatele 
o na jeho silné stránky, kompetence a zdroje (co umí, co ještě dokáže sám nebo s podporou druhé 
osoby) 
o na jeho slabé stránky (co již nedokáže, v čem potřebuje plné zajištění svých potřeb) 
o na smyslová omezení žadatele a způsob/úroveň komunikace  
o na možná rizika, možné obavy na straně žadatele 
o na denní činnosti žadatele, jeho rituály, zájmy, záliby, …  
o na biografii žadatele, důležité milníky jeho života (pozitivní i negativní) 
 
SP, KP, žadatel/zástupce společně budují základ pro Individuální plánování průběhu sociální služby. 
Je-li naše služba schopna uspokojit zakázku žadatele, jednání se chýlí ke konci = řeší se zahájení 
poskytování naší služby/příchod žadatele do DS. 
V této fázi jednání je velmi důležitá součinnost a podpora rodiny/zástupce žadatele. 
Ta spočívá vedle psychické podpory žadatele i v dovybavení jeho pokoje v DS.  
Pro snazší adaptaci v DS je potřeba, aby pro nového klienta nebylo zpočátku vše cizí a neznámé, …, obklopit 
ho „jeho“ věcmi, věcmi, se kterými doposud žil, které používal, které jsou mu jakkoli vzácné. 
V případě, že se jedná s klientem, jemuž do života vstoupila demence, je jakkoli dezorientován nebo není 
schopen běžné komunikace - SP předá rodině/zástupci/blízkým formulář s názvem „Můj dosavadní život“,  
(životní příběh/biografie žadatele). 
Vyplněný formulář blízcí doručí do DS nejpozději den před zahájením poskytování sociální služby. 
 
Výstupem z jednání o uzavření smlouvy je dokument SP v písemné podobě s názvem Záznam z jednání o 
uzavření smlouvy. 
Jednání je ukončeno tím, že žadateli/jeho zástupci je doručeno (poštou nebo osobně) Oznámení o přijetí do 
Domova seniorů Třeboň, v němž jsou uvedeny základní informace k zahájení poskytování naší služby. 
 
Příchod klienta, průběh jeho adaptace v DS popisuje SKSS č. 5 Individuální plánování průběhu sociální 
služby. 
 
 
Ztráta zájmu o poskytování sociální služby DS Třeboň 
Vyřazení žádosti z Evidence žadatelů 
 
 
Postup žadatele při zrušení žádosti: 
Žadatel/jeho zástupce může žádost kdykoli zrušit. 
Zrušení žádosti oznámí žadatel/jeho zástupce písemně sociálním pracovníkům DS. 
 
Zrušení žádosti v případě úmrtí žadatele: 
SP žádost vyřadí na základě písemného oznámení pozůstalých o úmrtí žadatele. 
 
K vyřazení žádosti může dojít i na základě aktualizace žádostí ze strany vedení DS, po doručení vyplněného 
formuláře - písemné zpětné vazby žadatele/jeho zástupce. 
 
 
Smlouva o poskytování sociální služby 
Sociální služba je poskytována na základě písemné smlouvy o poskytování sociální služby. 
Smlouva obsahuje náležitosti dle §91, §91 a, b, c zákona č. 108/2006 Sb., o sociálních službách v platném 
znění.  
Při uzavírání Smlouvy nebo dodatků ke smlouvě je odpovědný zaměstnanec povinen vždy dbát na jasné 
právní postavení žadatele/klienta (omezení svéprávnosti, zastupování). 
Možnost zastoupení dle §91 (6): 
Osobu, která podle lék. posudku vydaného poskytovatelem zdravotních služeb není schopna sama jednat a 
nemá soudem ustanoveného opatrovníka nebo zplnomocněného zástupce na základě úředně ověřené plné 
moci, zastupuje při uzavírání smlouvy s naším zařízením Městský úřad Třeboň (obecní úřad obce s rozšířenou 
působností podle sídla zařízení soc.služeb). 
Smlouva nesmí být uzavírána pod nátlakem z jakékoliv strany a nesmí neoprávněně znevýhodňovat žádnou 
ze smluvních stran. 
Informace ke smlouvě naleznete na webových stránkách www.dstrebon.cz, v Informacích pro Zájemce o naši 
službu a její aktuální znění na témže místě v sekci Potřebné dokumenty.  
 
Vážně míněný nesouhlas s poskytováním sociální služby  
Zákon č. 108/2006 Sb., o sociálních službách v platném znění stanoví, že v případě, kdy osoba/klient, který 
není schopen sám vypovědět Smlouvu o poskytování pobytové sociální služby (klient s omezenou 
svéprávností a ustanoveným opatrovníkem), projeví vážně míněný nesouhlas s poskytováním této služby, je 
poskytovatel sociální služby povinen oznámit tuto skutečnost ve lhůtě 24 hodin soudu, v jehož obvodu je 
zařízení sociálních služeb, ve kterém se tento klient nachází.  
Oznámení soudu o projevení vážně míněného nesouhlasu může učinit každý.  
Pro náš Domov je příslušný Okresní soud v Jindřichově Hradci.  
DS má pro takový případ zpracován vnitřní předpis, který stanoví konkrétní postup a odpovědnost určených 
zaměstnanců pro situaci, kdy klient DS projeví vážně míněný nesouhlas s pobytem v našem zařízení.  
 
Úhrada za poskytovanou sociální službu  
Výpočet úhrady je samostatnou přílohou smlouvy o poskytování sociální služby.  
Aktuální Sazebník poskytované sociální služby DS Třeboň je zveřejněn na webových stránkách 
www.dstrebon.cz, v Informacích pro Zájemce o naši službu, v sekci Potřebné dokumenty.  
Klient hradí z vlastních příjmů (z důchodu, případně z dalších příjmů):  
1. Pobyt v DS = (ubytování + celodenní stravování) 
Ubytování: úhrada za ubytování zahrnuje i nezbytné provozní náklady (teplo, elektřina, vodné a stočné) a 
související služby (úklid, odvoz odpadu, veškeré praní, žehlení a drobné opravy prádla osobního i ložního). 
Celodenní stravování: náklady na potraviny + režie spojená s přípravou stravy 
Úhrada za poskytovanou sociální službu/za pobyt v DS se sjednává na základě platného Sazebníku 
poskytované sociální služby DS Třeboň v souladu s příslušnými ustanoveními zákona o sociálních službách 
ve znění prováděcích právních předpisů. 
Pakliže klient nemá příjmy na placení plné úhrady za pobyt v DS, celková částka úhrady za ubytování a 
celodenní stravování se sníží tak, aby mu zůstalo po jejím zaplacení 15 % příjmů.  
V tomto případě je vedení DS oprávněno oslovit rodinné příslušníky, případně další blízké osoby klienta, 
zda jsou ochotni/schopni podílet se na úhradě nákladů za poskytovanou sociální službu. 
Tato spoluúčast je v současné době dobrovolná a probíhá na základě „Smlouvy o spoluúčasti na úhradě 
nákladů“. 
2. Fakultativní služby: služby, které DS nabízí nad rámec základních činností stanovených zákonem 
108/2006 Sb., o sociálních službách a klient si je objednal.  
Sazby za fakultativní služby jsou stanoveny v platném Sazebníku fakultativních služeb DS Třeboň. 
3. Doplatky za léky, léčivé přípravky, případně regulační poplatky za využití lékařské pohotovostní služby  
Sociální péče a podpora ze strany pracovníků v sociálních službách a sociálních pracovníků je hrazena 
klientem plnou výší jemu přiznaného příspěvku na péči.  
Lékařem indikovaná ošetřovatelská péče, případně rehabilitační péče a zprostředkování odborné 
lékařské péče je klientovi hrazeno z veřejného zdravotního pojištění, případně na náklady poskytovatele. 
ZPŮSOB ÚHRADY ZA POBYT V DS (ubytování + celodenní stravování) 
• Hotově - do provozní pokladny DS, k rukám finančního referenta 
• Bezhotovostně - převodem na provozní účet organizace CSS JH 
• Přes hromadný výplatní seznam z ČSSZ Praha, ze svého důchodu 
 
V čem je naše služba jiná? 
Protože není pro každého, myšleno tím pro každého zaměstnance, nestačí splňovat pouze kvalifikační 
předpoklady, …, zaměstnanci naší služby musí o klienty pečovat s respektem, úctou a láskou. 
Ve slovech Leo Buscaglia "Příliš často podceňujeme sílu doteku, úsměvu, vlídného slova, naslouchání, objetí, 
komplimentů nebo starání se o druhého. Každý z nich má potenciál proměnit život", musí cítit opravdový 
význam a sílu. 
 
Cesta ke spokojenosti  
Nesmíme zapomenout na význam a důležitost zpětné vazby klientů, jejich zástupců, blízkých i těch, kteří nám 
mají co říct, samozřejmě nejlépe na základě vlastní, osobní zkušeností s naší službou. 
Nebráníme se kritice, protože oprávněná kritika nám pomáhá plnit naše cíle. 
Nebráníme se ani chvále, protože upřímná pochvala je pro nás tou nejlepší motivací a zároveň podporou. 
Jsme si vědomi skutečnosti, že maličkost dokáže udělat člověka dokonale šťastným, ale i dokonale 
nešťastným. 
 
Zpětnou vazbu řeší vnitřní předpis S M Ě R N I C E č. IV - Pravidla pro podávání a vyřizování stížností na kvalitu 
nebo způsob poskytování sociální služby, jehož aktuální znění naleznete na webových stránkách 
www.dstrebon.cz, v levém zeleném menu, Cesta ke spokojenosti.  
 
 
V Třeboni 14.12.2018 
  
 
Ing. Lenka Krakowitzerová, vedoucí DS Třeboň 
