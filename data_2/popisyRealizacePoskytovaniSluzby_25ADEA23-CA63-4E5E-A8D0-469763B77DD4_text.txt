Popis realizace poskytování sociálních služeb 
 
 
Název poskytovatele 
 
Dům seniorů Michle s.r.o. 
Druh služby 
Identifikátor 
 
Domov pro seniory 
4449706 
Forma služby 
 
Pobytová 
Název zařízení a místo 
poskytování 
Dům seniorů Michle s.r.o. 
Čapkova 400/13, 140 00 Praha 4 - Michle 
 
 
Cílová skupina  
Cílovou skupinou jsou senioři. Věková struktura cílové skupiny se dělí na mladší seniory (65 - 80 let) a 
starší seniory (nad 80 let). Domov pro seniory je určen pro: 
- 
osoby se sníženou soběstačností zejména z důvodu věku, které jsou poživateli starobního 
důchodu. 
- 
osoby, které nejsou schopny zajišťovat své základní životní potřeby ve vlastním sociálním 
prostředí (domácnosti) a potřebují soustavnou pomoc druhé osoby ve většině či všech životních 
úkonech, a tuto pomoc nelze zajistit ani za pomoci rodiny ani terénními sociálními službami. 
 
 
Jednání se zájemcem o službu, vstup uživatele do služby 
Jednáním se zájemcem o službu jsou zpravidla pověřeni ředitelka Domova, zástupkyně ředitelky, vrchní 
sestra, staniční sestra a sociální pracovnice. Základní informace jsou zájemci podány nejčastěji 
telefonicky nebo e-mailem. V případě zájmu lze zařízení navštívit osobně a domluvit si prohlídku.  
Osobní jednání pak může být jednorázové nebo opakované a počet jednání vychází z aktuální situace a 
průběhu jednání se zájemcem o službu (jednání může být ovlivněno jeho zdravotním stavem, možnostmi 
se dlouho soustředit, množstvím informací). Při prohlídce může být přítomen kdokoliv z osob blízkých, 
přátel apod., koho si bude zájemce o službu přát. Pokud má zájemce ustanoveného opatrovníka, protože 
byl omezen ve svéprávnosti a nemůže sám např. uzavírat smlouvy, je důležité, aby se také opatrovník 
dostavil k jednání. S opatrovníkem se řeší především právní úkony. Pověřený pracovník se vždy snaží 
vše vysvětlit samotnému zájemci o službu. Určující je vždy pokročilost zájemcova onemocnění. To samé 
platí v případě, že zájemce má soudně schváleného podpůrce či zástupce, či určil zmocněnce. Pokud je 
to klíčové pro zařazení žádosti, provede sociální pracovnice společně s vrchní sestrou sociální šetření 
mimo prostory Domova. V tomto případě předají základní informace zájemci tak, aby si zájemce mohl 
přiblížit prostředí Domova, které nemůže sám navštívit z důvodu zdravotního stavu. Pro zařazení do 
Evidence žadatelů je nezbytné vyplnit Žádost o poskytnutí sociální služby. Žádost o poskytnutí sociální 
služby se považuje za kompletní, obsahuje-li také aktuální vyjádření ošetřujícího lékaře.  
 
Nástup do služby je s uživatelem vždy předem dohodnutý a je podmíněn uzavřením Smlouvy o 
poskytnutí sociální služby vymezující rozsah poskytovaných služeb. Ředitelka, případně zástupkyně 
ředitelky Domova, seznámí uživatele před uzavřením smlouvy se všemi podmínkami poskytování služby. 
Samotnému nástupu do služby je třeba věnovat dostatečný prostor – hned při příchodu se uživatele ujme 
pověřený pracovník, ukáže mu pokoj, jeho vybavení, seznámí ho se spolubydlícím a službu konajícím 
personálem. Pokud uživatel vyjádří přání doprovodu rodiny či jiné blízké osoby, je jim umožněn dostatek 
času k uspořádání osobních věcí. Poté jej znovu navštíví sociální pracovník a spolu s uživatelem si sdělí 
důležité informace k plánování poskytované služby a sestaví veškeré formuláře související s nástupem. 
V průběhu dalších dnů je i nadále uživateli k dispozici sociální pracovník a postupně nabízí další 
informace (např. jak funguje služba, služby kadeřnice, pedikérky apod.), nabízí pomoc při vyřizování 
úkonů spojených s přestěhováním do domova. Vysvětlí, kam se má uživatel obrátit v případě problémů, 
pokud bude mít k pobytu v domově připomínky, námitky či stížnosti. Všechny informace přizpůsobuje 
zdravotnímu stavu klienta. Sociální pracovník je uživateli k dispozici po celou dobu poskytování služby. 
 
 
Podrobný popis realizace služby  
Posláním Domu seniorů Michle s.r.o. je zachovat soběstačnost seniorů, podporovat jejich důstojný život 
a dosavadní společenské kontakty, jestliže se z důvodu věku či zdravotního stavu ocitli v nepříznivé 
sociální situaci a potřebují pravidelnou pomoc jiné fyzické osoby.  
Nabízené služby umožní těmto lidem zůstat součástí společnosti, využívat místní instituce a přirozenou 
vztahovou síť, prožít spokojené a důstojné stáří. 
Základní činnosti služby nepřetržitě zajišťuje tým pracovníků v sociálních službách. Uživatelům Domova 
je dále nepřetržitě k dispozici také tým všeobecných sester pod odborným vedením vrchní a staniční 
sestry. V jejich pracovní náplni je také služba při ordinaci lékaře, vedení agendy a další odborné úkony. 
Pomoc při uplatňování práv, oprávněných zájmů a při obstarávání osobních záležitostí uživatelů služeb 
zajišťují sociální pracovnice. Do agendy sociálních pracovníků patří také podpora při formulování 
osobního cíle, jehož chce uživatel prostřednictvím služby dosáhnout. Vzdělávací a aktivizační činnosti 
vedou, připravují a podporují aktivizační pracovníci. Jejich činnost se skládá v první části dopoledne 
z přípravy a vedení denních programů, mezi něž patří např. čtení z denního tisku, trénování paměti, 
reminiscenční nebo taneční terapie, kondiční a relaxační cvičení. V odpolední části potom z organizování 
rukodělných činností, promítání filmů, organizování skupinové a individuální canisterapie, kulturních akcí 
atp. V průběhu dne se aktivizační pracovníci věnují také individuální aktivizaci, kdy se věnují těm 
uživatelům, kteří nechtějí nebo nejsou schopni účasti na skupinových aktivitách.  
 
 
 
Metody práce 
Personál přistupuje ke každému uživateli individuálně, s respektem a s ohledem na jeho psychické a 
sociální potřeby. Všichni pracovníci respektují individuální potřeby uživatelů a lidskou důstojnost, snaží 
se podpořit uživatele v maximální soběstačnosti, respektují právo volby uživatele (např. něco odmítnout). 
Péče o uživatele je zajištěna odborným personálem, tým tvoří pracovníci v sociálních službách, sociální 
pracovník, zdravotní sestry, praktický lékař, odborní lékaři, fyzioterapeuti a aktivizační pracovníci.  
Uživatel má sám možnost rozhodnout, zda je pro něj sociální služba užitečná a zda ji využije. Uživatel 
má možnost i v průběhu služby změnit dohodnuté podmínky, pokud jsou tyto změny v možnostech a 
silách poskytovatele.  
Zdravotní péče je uživatelům zajištěna uzavřením zvláštní smlouvy se zdravotními pojišťovnami, 
v rozsahu odbornosti 913, sestra v sociálních službách, nařízení vlády č. 313/2022 Sb., seznam 
zdravotních výkonů s bodovými hodnotami, v platném znění. 
 
 
Vyřizování stížností 
O svém právu podat stížnost na kvalitu a poskytování sociální služby je uživatel informován již při 
uzavírání smlouvy. Stížnost může podat nejen uživatel, ale v jeho zájmu i jakýkoli občan. Stížnost bývá 
podána nejčastěji ústní či písemnou formou přímo ředitelce Domova, vrchní sestře, staniční sestře, 
sociální pracovnici, případně jinému zaměstnanci Domova, který je povinen oznámit stížnost bez 
zbytečného odkladu svému nadřízenému. Pro anonymní stížnosti a podněty je určena schránka ve 
výtahu, kterou pravidelně kontroluje sociální pracovnice. Zaměstnanec, který přijme stížnost, ji musí 
neprodleně řešit a zjistit všechny nezbytné okolnosti stížnosti, pokud možno vyslechnout všechny 
účastníky, kteří se zúčastnili dané situace, a učiní o zjištěné situaci zápis. V případě žádosti o zachování 
anonymity stěžovatele je tato anonymita plně respektována. Zaměstnanec, který vyřizuje stížnost, je 
okamžitě povinen informovat stěžujícího a sdělit mu řešení. Ve výjimečných situacích (dle složitosti 
stížnosti) lze s vědomím ředitelky Domova prodloužit lhůtu na nezbytně dlouhou dobu, nejdéle však 7 
pracovních dnů. O této lhůtě musí být stěžovatel informován. Podané stížnosti eviduje sociální 
pracovnice Domova. Stěžovatel, je-li nespokojen s vyřízením stížnosti, má právo se odvolat k ředitelce 
zařízení nebo využít veřejné instituce České republiky (Veřejný ochránce práv, Český helsinský výbor, 
Asociace občanských poraden, Policie ČR, Obvodní soud pro Prahu 4 apod.).    
 
 
Ukončení služby 
Poskytování služby lze ukončit na základě ukončení smluvního vztahu a to zpravidla dohodou obou 
smluvních stran, výpovědí smlouvy ze strany klienta (ten může vypovědět smlouvu bez udání důvodu) 
nebo výpovědí ze strany poskytovatele z následujících důvodů: 
- 
jestliže klient hrubě porušuje své povinnosti vyplývající ze smlouvy 
- 
jestliže klient i po opětovném písemném napomenutí hrubě poruší povinnosti, které mu vyplývají 
z vnitřních pravidel poskytovatele 
- 
pokud došlo ke změně poměrů klienta, zejména zdravotního stavu, a poskytovatel není oprávněn 
poskytovat sociální služby, které v důsledku této změny uživatel potřebuje a požaduje 
- 
jestliže klient trpí závažným infekčním onemocněním, které ohrožuje zdraví ostatních 
 
 
Úhrady za služby 
Úhrady za službu se řídí zákonem č. 108/2006 Sb., ve znění pozdějších předpisů a prováděcí vyhláškou 
č. 440/2022 Sb. v platném znění. Úhrada za ubytování činí 305 Kč/den, za stravu 255 Kč/den. Úhrada za 
péči dle výše příspěvku na péči. 
 
 
Další doplňující informace 
Dům seniorů Michle s.r.o. je také poskytovatelem zdravotních služeb. Nestátní zdravotnické zařízení 
poskytuje ambulantní zdravotní péči v oblasti praktického lékařství, geriatrie, psychiatrie, neurologie, 
rehabilitace, interny a chirurgie. Zdravotnické zařízení tak významně doplňuje a ovlivňuje poskytované 
sociální služby. Klienti našeho zařízení jsou i osoby ze specifikovaných cílových skupin, jedná se o osoby 
s neurodegenerativním onemocněním a osoby nevyléčitelně nemocné v terminálním stadiu nemoci, 
v tzv. paliativní péči. 
 
 
Fakultativní služby (jsou-li poskytovány) 
 
 
Prostory, materiální a technické vybavení 
Služba domov pro seniory je poskytována na adrese Čapkova 400/13, Praha 4 – Michle. Maximální 
možná kapacita Domova je 78 lůžek v jednolůžkových a dvoulůžkových pokojích. Všechny pokoje jsou 
vybaveny elektronickými polohovatelnými lůžky, signalizačním zařízením, televizí, ledničkou, nočními 
stolky, židlemi či křesly a uzamykatelnými skříněmi. Každý pokoj disponuje vlastní bezbariérovou 
koupelnou a toaletou. Po předchozí domluvě si mohou uživatelé svůj pokoj dovybavit podle svých potřeb 
a přání. K dispozici je také společná jídelna a knihovna. Objekt je vybaven výtahem a veškeré prostory 
určené uživatelům jsou bezbariérové. Každé patro je vybaveno zázemím pro zdravotní sestru a 
pracovníky v sociálních službách, centrálou signalizačního zařízení, společnou koupelnou, chodby jsou 
vybaveny madly.  
V přízemí Domova je ordinace lékaře, ve které střídavě ordinují geriatr, praktický lékař, internista, 
psychiatr, chirurg, neurolog a rehabilitační lékař. Praktický lékař, ke kterému se uživatelé mohou 
přeregistrovat, dochází 1x týdně. Ošetřovatelskou a zdravotní péči vykonávají v nepřetržitém provozu 
zdravotní sestry dle ordinace ošetřujícího nebo odborného lékaře. Přímou obslužnou činnost poskytují 
pracovníci v sociálních službách. 
 
 
 
 
 
 
 
Dne:  6.5.2024 
 
Zpracoval:  Mgr. Kateřina Hejcmanová  
 
 
