 
 
 
       Popis realizace sociální služby 
 
 
Nabídka služeb 
 
Domov seniorů poskytuje pobytové sociální služby v souladu se zákonem o sociálních 
službách.  
Služba obsahuje tyto základní činnosti: 
→ poskytnutí ubytování na jednolůžkových a dvoulůžkových pokojích, 
→ poskytnutí stravy. Nabízíme stravu základní (výběr obědů ze dvou druhů jídel), 
s omezením tuku, diabetickou a diabetickou s omezením tuku. 
→ pomoc při zvládaní běžných úkonů péče o vlastní osobu, 
→ pomoc při osobní hygieně nebo poskytnutí podmínek pro osobní hygienu, 
→ zprostředkování kontaktu se společenským prostředím, 
→ sociálně terapeutické činnosti, 
→ aktivizační činnosti, 
→ pomoc při uplatňování práv, oprávněných zájmů a při obstarávání osobních 
záležitostí. 
Dále zajišťujeme praní, drobné opravy prádla, úklid a zprostředkování dalších služeb dle 
individuálních potřeb uživatelů. 
 
Poslání 
 
Posláním Domova seniorů Mistra Křišťana Prachatice je podpora zachování fyzické a 
psychické soběstačnosti uživatele, s cílem umožnit v nejvyšší možné míře zapojení do 
běžného života společnosti, a to s ohledem na zdravotní stav a osobní možnosti 
uživatele. Současně je služba poskytována tak, aby zachovala vazby s rodinou a dalšími 
blízkými osobami.  
Cílová skupina 
 
Cílovou skupinou jsou osoby, které mají sníženou soběstačnost zejména z důvodu věku, 
jejichž situace vyžaduje pravidelnou pomoc jiné fyzické osoby. Služba je zaměřena 
zejména na osoby po úrazech centrálního nervového systému, po mozkových příhodách, 
osoby s diabetem, s metabolickými poruchami a kardiaky. 
Služba není určena mobilním osobám trpícím Alzheimerovou chorobou, dále osobám s 
vážnou psychiatrickou diagnózou vyžadující specializovanou lékařskou péči, osobám, 
které ohrožují sami sebe nebo okolí, a osobám, jejichž specifické potřeby nedokáže 
služba podpořit. 
 
Kapacita poskytované služby 
 
Služba je zajišťována ve dvoulůžkových a jednolůžkových pokojích s vlastním sociálním 
zařízením s celkovou kapacitou devadesát pět lůžek. Pokoje jsou vybaveny nábytkem 
domova seniorů a uživatel si může doplnit vybavení pokoje vlastními předměty a 
elektronikou. Každý pokoj je vybaven elektrickou požární signalizací, dorozumívacím 
zařízením, telefonní přípojkou pro kabelovou televizi a internet.  
Služby sociální péče napomáhají uživatelům zajistit jejich fyzickou a psychickou 
soběstačnost, s cílem umožnit jim v nejvyšší možné míře zapojení do běžného života 
společnosti, a v případech, kdy toto vylučuje jejich stav, zajistit jim důstojné prostředí a 
zacházení. 
Sociální služba je poskytována na základě smlouvy o poskytnutí služby sociální péče 
uzavřené mezi domovem seniorů a uživatelem služby a v souladu s individuálním 
plánem, který je souhrnem těch osobních cílů, jichž chce uživatel dosáhnout za pomoci 
a ve spolupráci s poskytovatelem služby tak, aby poskytování služby směřovalo k řešení 
nepříznivé sociální situace uživatele. 
 
Zdravotní a ošetřovatelská péče 
 
Lékařská péče je uživateli poskytována formou ambulantní nebo formou ústavní péče.  
Ambulantní péče je zajišťována ošetřujícím lékařem. Ošetřujícím lékařem je praktický 
lékař a lékař poskytující uživateli specializovanou ambulantní zdravotní péči (např. 
diabetolog, psychiatr). Žádný ošetřující lékař není k domovu seniorů smluvně vázán a 
lékař je za svou péči přímo odpovědný svému pacientovi.   
Ústavní péče je uživatelům zajištěna při hospitalizaci, zpravidla na doporučení 
ošetřujícího lékaře. 
Ošetřovatelská péče je v domově seniorů zajišťována dvacet čtyři hodin denně 
odborně způsobilým personálem. V rámci péče je uživatelům zajišťována podpora a 
pomoc v rozsahu jejich omezení při zvládání běžných úkonů péče o vlastní osobu. 
Schopnost zvládat úkony péče je stanovena stupněm závislosti.  
V domově seniorů pracujeme  
→ s konceptem Smyslové aktivizace® podle Lore Wehner s autorskou certifikací, 
jako stěžejním konceptem péče a podpory a dále s konceptem Bazální stimulace 
. 
Specializovanou ošetřovatelskou – zdravotní péči zajišťovalo celkem sedm odborně 
způsobilých zdravotní sester a vrchní sestra. Péče je poskytována dle individuálních 
ošetřovatelských plánů a vždy na základě ordinace ošetřujícího lékaře. Pro 
specializovaná vyšetření a ošetření jsou uživatelům zprostředkována příslušná 
zdravotnická zařízení.  
 
Aktivizační programy 
 
Cílem aktivizačních programů je udržení a zlepšení psychického a fyzického stavu 
uživatele, sbližování a společenský život. Aktivizace je poskytována individuálně nebo 
skupinově a vychází z individuálního plánu uživatele.   
Domov seniorů je certifikovaným zařízením v konceptu Smyslové aktivizace podle 
Lore Wehner, který je využíván jako základní koncept péče a podpory o uživatele 
sociálních služeb. Smyslová aktivizace® podle Lore Wehner je cílená, na potřeby 
orientovaná aktivizace, která stimuluje všechny smysly člověka a ulehčuje seniorům 
přístup k jejich schopnostem a zdrojům.  
Další aktivity  
→ Zahradní terapie je plánovaný a na cíl orientovaný proces, při kterém odborně 
vzdělaný pracovník využívá zahradní aktivity a zážitky proto, aby podpořil a udržel 
psychické a tělesné zdraví seniora, které vede ke zvýšení kvality jeho života. 
→ Práce se zvířaty je v domově seniorů využívána jako podpůrná léčba pohybového 
aparátu, ale především psychiky.  
→ Společenské programy zajišťují pasivní zábavu, kdy v domově seniorů vystupují 
žáci mateřských, základních i uměleckých škol, herci, zpěváci i hudební kapely.  
→ Hudební programy, jejichž součástí jsou rytmická cvičení a poslech reprodukované 
hudby.  
→ Oslava narozenin uživatelů domova seniorů je plánována pravidelně každé dva 
měsíce a to s uživateli narozenými v těchto měsících. 
→ Duchovní podpora, kterou zajišťuje jáhen Českobudějovické diecéze v pravidelných 
návštěvách jednou týdně. V kapli domova seniorů jsou dvakrát týdně (ve středu a 
v sobotu) slouženy mše.  
 
 
 
 
 
V Prachaticích dne 6. 5. 2014 
Vypracovala: Ing. Bc. Hana Vojtová, ředitelka 
